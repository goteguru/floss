Kutatási módszer{#sec:ResearchMethod}
-------------------

A kutatás célkitűzéseivel összhangban olyan módszert igyekeztem alkalmazni, amely átfogó képet nyújt teljes kérdéskörről, ugyanakkor módszeres elemzést tesz lehetővé, hogy a szubjektivitás mértékét a lehetőségekhez képest alacsony szinten tartsam. A választott módszertan tehát legyen:

* rendszerszemléletű,
* reprodukálható,
* és szisztematikus.

Punch szerint az empirikus elemzések adatgyűjtéséhez hierarchikus kérdésmegfogalmazás alapján juthatunk el [@punch_developing_2007]. A szintek között dedukció és indukció módszerével haladva lehet a generalizált kérdésből kutatási kérdéseket alkotni majd az összegyűjtött eredményekből következtetéseket levonni (Punch hierarchiáját a [-@fig:punch]. ábra mutatja be). Punch elgondolása szerint a kutatás tervezésének leghatékonyabb módja a "mit?" kérdésének felvetése a "hogyan?" előtt, azaz azt javasolja, hogy a kutató tisztázza a kutatási stratégiát mielőtt eldöntené, hogy mely módszerek alkalmasak a stratégiai célok elérésére. 

![Punch fogalom-hierarchiája (Saját szerkesztés, Punch nyomán [@punch_developing_2007])](ábrák/punch_hierarchy.pdf){#fig:punch}

Leshem és Trafford szerint a doktori kutatási folyamat ciklikus rendszerként képzelhető el, ahol a tudomány terültén feltárt hiányosságokat és az arra adott válaszokat célzó lépések sorozata váltja egymást (lásd [-@fig:doktori]. ábra). A kutatási problémától a kutatási tervig a tudomány hiányosságait célzó egyre konkrétabb lépéseken keresztül jutunk el, míg az utolsó három tevékenység három különböző szintű eredménnyel járul hozzá a tudományhoz. Az egyes lépések között belső összefüggések (szaggatott vonalak) biztosítják a kutatás önkiegyensúlyozó jellegét[@leshem_overlooking_2007].

![Doktori kutatás módszertanának vázlata (Leshem és Trafford ábrája nyomán [@leshem_overlooking_2007])](ábrák/doktori-kutatás-vizualizációja_Leshem.pdf){#fig:doktori}

A javasolt módszertan mentén haladva először a megfogalmazott kutatási kérdéseket mutatom be, majd a koncepcionális keretrendszert végül az alkalmazott módszereket és a kutatási szerkezeti felépítését 

### Kutatási kérdések

Az alapkérdés megválaszolásának érdekében az alapkérdést felbontandó a következő kutatási kérdéseket fogalmaztam meg:

- **RQ1:** Vannak-e és melyek a nyílt fejlesztési modellből származó termékeknek olyan egyedi sajátosságai amelyek hatással lehetnek a biztonságra?
- **RQ2:** A magas biztonsági követelményű rendszerek hogyan kerülhetnek kapcsolatba FLOSS elemekkel?
- **RQ3:** A FLOSS sajátosságok milyen hatást gyakorolnak a Létfontosságú Információs Rendszerelemekre?
- **RQ4:** A negatív hatásokat milyen szabályozásbeli, szervezeti és technikai óvintézkedések foganatosításával lehet elkerülni, a pozitív hatásokat hogyan lehet kihasználni?

Az első kérdés esetében kézenfekvő, hogy ilyen nagy területet átfogó analízist csak szekunder kutatás segítségével, minél nagyobb számú kutatási anyag tartalmi elemzésével lehet elvégezni. 
Ahhoz, hogy az RQ1-re kapott válasz érvényességét meg lehessen becsülni először tehát meg kell állapítani, hogy a tudományos kutató közösség milyen mélységben foglalkozott a kérdéskörrel. 
Ezt követően fel kell mérni, hogy a FLOSS egyáltalán milyen (nem feltétlenül biztonság specifikus) sajátosságokkal rendelkezik, mert csak így biztosítható a célkitűzésben megfogalmazott teljeskörűség, objektívitás és függetlenség. Végül az összes azonosított sajátosságból ki lehet zárni azokat amelyeknek nincs biztonsági vonatkozása és rendszerbe lehet foglalni a biztonsági hatást gyakorló FLOSS sajátosságokat. 

Ennek az elképzelésnek megfelelően az RQ1-et az alábbi kérdésekre bontottam:

* **RQ1.1:** A FLOSS hatásai mennyire kutatottak a információbiztonság egyes területein?
* **RQ1.2:** Melyek a nyílt fejlesztési modell egyedi jellegzetességei?
* **RQ1.3:** Mely sajátosságok esetén azonosítható konkrét biztonsági hatás?

A precíz válasz érdekében az RQ4 szintén további bontást igényelt. Itt a következő kérdéseket fogalmaztam meg:

* **RQ4.1:** Milyen intézkedésekkel csökkenthető a FLOSS használatának kockázata?
* **RQ4.2:** Melyek a kutatóközösség által javasolt módszerek?
* **RQ4.3:** Mely biztonsági problémák kezelésére nincs bevett gyakorlat?

A kutatási kérdések teljes hierarchiáját a [-@fig:RQ]. ábra mutatja be.

![Kutatási kérdések hierarchiája (szerkesztette a szerző)](ábrák/Research_Questions.pdf){#fig:RQ}


A [-@sec:CELKITUZESEK] fejezetben bemutatott célkitűzéseket (KC-[1-4]) Punch kutatási módszertanát követve a fent bemutatott kérdések alapján fogalmaztam meg. Az értekezés további részében a célkitűzések jelölésrendszerét használom.

### Koncepcionális keretrendszer

Az alkalmazott kutatási módszertan következő lépéseként a [-@fig:ConFW]. ábrán bemutatott koncepcionális keretrendszert állítottam össze. Innen kiolvashatóak a kutatás szükséges lépései, a kutatás során feldolgozott információforrások és a várt eredmények.

![A kutatás koncepcionális keretrendszere (szerkesztette a szerző)](ábrák/Conceptual_Framework.pdf){#fig:ConFW}

Az ábra első oszlopában találhatóak a felhasznált információforrások. A kutatás elsődleges információforrása a feldolgozott cikkekből és tanulmányokból manuálisan kigyűjtött adatok, de a hatásanalízis során meglévő ajánlásokat, illetve létező, aktívan használt keretrendszerek (ISO/IEC 27001, NIST 800-53, Common Criteria) javaslatait is figyelembe vettem. Ezáltal biztosított a kutatási célokban megfogalmazott (KC-2) teljeskörűség mind a sajátosságok, mind a biztonsági hatások tekintetében.

A második oszlopban lekerekített téglalpokkal jelölt kutatási folyamat lépéseiből látható, hogy a kutatás adatgyűjtő-elemző része ciklikus jellegű, azaz a hatásanalízis során finomított taxonomia és a biztonsági hatások bővülő kategóriái az adatgyűjtés során újra felhasználásra kerültek. A ciklikus megvalósításra részben azért volt szükség, mert a cimkézés során létrehozott új kategóriákat a már feldolgozott publikációk anyaga esetében is értelmezni kellett, másrészt az analízis-szintézis szakasz elég hosszú időt vett igénybe, és az időközben megjelent új publikációkat folyamatosan rendszerbe kellett illeszteni.

A harmadik oszlopban feltüntetett eredmények olyan dokumentumokat és adatbázisokat jelölnek, amelyek a kutatás további fázisaiban, más kutatásokban vagy a gyakorlatban felhasználható információt és adatokat tartalmaznak.



### Alkalmazott kutatási módszerek

Az KC-2.1 elérésre Petersen által javasolt szisztematikus feltérképezés[^SMS] módszerét alkalmaztam [@petersen_systematic_2008;@petersen_guidelines_2015]. 

[^SMS]:Systematic Mapping Study

A szisztematikus térképezés módszere széles körben alkalmazott praktikus eszköz a szoftvermérnöki területek osztályozási feladataira és a kutatás struktúrájának felmérésére. Ez az analízis a publikációk kategóriánkénti sűrűségére koncentrál, így meghatározható a terület kategóriánkénti becsült fedettsége. A klasszikus szisztematikus térképezés nem merül el a részletekben, a publikációkat nem elemzi részletesen. A javasolt módszerhez képest esetemben mélyebb elemzésre volt szükség -- közeledve a klasszikus szisztematikus forráselemzéshez [@kitchenham_procedures_2004] -- ugyanis a publikációk alkalmazott módszertanát és eredményeinek típusát is meg akartam határozni.

A FLOSS sajátosságok kategóriáihoz az előzetes kutatások során [@meszaros_gergely_security_2015] előállított FLOSS sajátosság taxonomia vázlatot használtam fel amelyet a az összegyűjtött anyagok segítségével fokozatosan pontosítottam.

A szisztematikus feltérképezés alapját képező gyűjtőmunka kettős célt szolgált. Egyrészt a szisztematikus feltérképzés segítségével meghatározhatóvá vált, hogy mely területek milyen mértékben kutatottak, azaz az eredmények várható megbízhatósága és teljessége milyen szintű lesz az egyes területeken, másrészt az összegyűjtött és felcímkézett forrásanyag alapját képezhette a kutatás következő analitikus fázisának. 

Minthogy a feltérképezést 2016-ban végeztem és a teljes anyagmennyiség feldolgozása illetve az analízis sok időt vett igénybe, az eredeti publikáció adatbázist azonos keresési metodika használata mellett ismétlődő frissítések során bővítettem. Ennek megfelelően míg az előzetes SMS kutatás csak 2016-ig tartalmaz anyagokat, az analízisben már a legfrissebb publikációk is szerepelnek.


Az KC-2.2, KC-2.3 és KC-3 célok elérése érdekében az analízis-szintézis módszertanát alkalmaztam. Az első fázisban összegyűjtött és folyamatosan kiegészített dokumentumokból felépítettem a FLOSS sajátosságainak lehető legteljesebb modelljét, majd a modell alapján meghatároztam a biztonsági hatásokkal kapcsolatos jellemzőket illetve -- amennyiben voltak ilyenek -- a javasolt megoldásokat. Az KC-2 analízis kimenetének és a KC-1 eredményeinek szintézisével határoztam meg a KC-3 alatt megfogalmazott területeket és hatáspontokat, illetve becslést adok a be nem azonosított sajátosságok és védelmi intézkedések számát illetően.

Végül a FLOSS sajátosságok és a hatáspontok modelljét, valamint a magas biztonsági rendszerekre vonatkozó előírásokat összevetve szintézis segítségével határoztam meg a KC-4 alatt megfogalmazott lehetséges ellenintézkedéseket. A védelmi intézkedések kialakítását a NIST 800-53 security overlay mechanizmusa inspirálta. A NIST security overlay egységes sablon kialakítását javasolja a speciális követelményeket támasztó ágazatokhoz és szervezetek számára [@joint_task_force_transformation_initiative_security_2013]. Hasonló elképzelés mentén terveztem a nyílt forrást alkalmazó és magas biztonsági követelményeknek megfelelni kívánó szervezetek számára olyan intézkedés overlay-t képezni, amely a meglévő szabályozást kiegészítve felhívja a figyelmet a FLOSS esetében eltérően vagy különös figyelemmel kezelendő pontokra.

A NIST 800-53 overlay elképzelésével ellentétben helyhiány miatt csak a különbözetet adom meg, amelyekkel az eredeti szabályokat szükség esetén ki lehet egészíteni, értelemszerűen az általános esetben érvényes eljárásokat továbbra minden esetben alkalmazni kell.

