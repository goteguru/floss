Célkitűzések {#sec:CELKITUZESEK}
---------------------

A kutatás alapvető célkitűzése annak meghatározása volt, hogy a magas biztonsági követelményeket támasztó információs rendszerek -- különösen és elsősorban a Létfontosságú Információs Rendszerelemek (továbbiakban LIRE) --  biztonságára milyen hatást gyakorolhat a FLOSS technológiák napjainkban tapasztalható előretörése.

A kutatás alapkérdésének megválaszolásához szükség volt a kérdés felbontására. 

A cél eléréséhez meg kell határozni, hogy milyen utakon kerülhet kapcsolatba a FLOSS és a Létfontosságú Rendszerelem információs rendszere, továbbá milyen szintű együttműködés szükséges ahhoz, hogy a biztonságra gyakorolt hatás már érezhető legyen. Továbbá, be kell azonosítania azokat a FLOSS sajátosságokat, amelyek konkrét biztonsági hatást képesek gyakorolni az információs rendszerre. A sajátosságok és a hatáspontok meghatározása után a következő lépés a konkrét biztonsági hatások és azok kiaknázását vagy elkerülését célzó műveletek feltérképezése és rendszerezése. Végül, véleményem szerint úgy lehet megítélni a FLOSS jelenség által kifejtett hatások jelentőségét, ha sikerül felderíteni a meglévő szabályozás által már lefedett és le nem fedett problémákat, azaz be tudom azonosítani azokat a pontokat ahol a FLOSS ténylegesen ki is tud fejteni pozitív vagy negatív hatásokat. Az utolsó célom tehát a beazonosított biztonsági hatásokat a meglévő védelmi intézkedésekkel és szabályozással összevetve következtetéseket levonni a nyílt fejlesztési modell ténylegesen realizálódó biztonsági hatásait illetően.

A fentieken túlmenően a kutatás reprodukálhatósága érdekében célom volt jól definiált és dokumentált módszertant alkalmazni és az Open Science irányelvei mentén valamennyi kutatási anyagot és adatot publikusan elérhetővé tenni. Ezáltal remélhetőleg a kutatás minden lépése nyomon követhető és az összegyűjtött információ mások számára is könnyen felhasználhatóvá válik. 

A fentiekkel összhangban a következő kutatási célkitűzéseket fogalmaztam meg:

* KC-1: Meghatározni, hogy a Létfontosságú Információs Rendszerelemek milyen módon kerülhetnek kapcsolatba a FLOSS elemekkel.
* KC-2: Meghatározni és rendszerezni a nyílt modell azon sajátosságait, amelyek a befolyásolhatják az informatikai biztonságot.

	* KC-2.1: Felmérni, hogy a FLOSS egyes hatásai mennyira kutatottak a különféle területeken.
	* KC-2.2: Létrehozni a FLOSS jellegzetességeit összefoglaló, minél átfógóbb rendszert.
	* KC-2.3: Beazonosítani azokat a sajátosságokat, amelyek hatással vannak a biztonságra.
* KC-3: Meghatározni azokat a pozitív és negatív hatásokat amelyek a Létfontosságú Rendszerelemek biztonságát befolyásolhatják. 
* KC-4: Intézkedések formájában javaslatot tenni a negatív hatások elkerülésére és a pozitív hatások kiaknázására.
* KC-5: Az eredményeket az érvényes hazai szabályozással összevetve következtetéseket levonni a FLOSS LIRE felhasználhatóságára vonatkozóan.

