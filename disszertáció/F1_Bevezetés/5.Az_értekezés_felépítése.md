### Az értekezés felépítése, jelölésrendszere

A második fejezet a kutatás tárgyával és irodalmával foglalkozik. Itt definiálom a kutatás témájának kereteit és a vizsgált területeket. Ugyanitt találhatóak az irodalomkutatás összefoglaló eredményei amelyek a kutatási célkitűzésekkel összhangban az egyes biztonsági területek vizsgálatának alaposságát kívánják meghatározni, amely alapján az eredmények teljeskörűsége végül becsülhető. A második fejezet végén a Létfontosságú Rendszerelemek és a nyílt forrás kapcsolódási pontjait vizsgálom, amely alapul szolgál a következő fejezetekben tárgyalt biztonsági analízishez.

A nyílt forrás belső és külső egyedi jellegzetességeivel az fejezetek közötti egyensúly megtartása érdekében két külön fejezet foglalkozik. A harmadik fejezet a FLOSS belső, azaz külső tényezőktől független tulajdonságait vizsgálja, míg a negyedik fejezet a külső tényezők és a FLOSS kapcsolatrendszeréből adódó sajátosságokat elemzi. A fejezetek KK1-ben megfogalmazott kérdésre adnak választ, és az itt azonosított egyedi sajátosságok alapján válik végül lehetségessé a KK3 kérdésének megválaszolása. 

A harmadik és negyedik fejezetben alkalmazott rendszertant a [-@fig:FLOSSSaj]. ábra mutatja be. Az egyes fejezeteket a könnyű azonosíthatóság érdekében az itt meghatározott kóddal jelöltem FS-főkategória-alkategória alakban.  E jelölésrendszernek megfelelően a nyílt forrás "Szabályozás" kategóriájába eső "Összetett licencelés" az FS-SZ-L, míg a "Fejlesztési folyamatok" kategória "Tervezéssel" kapcsolatos elemzése az FS-F-P kódot kapta (lásd: [-@fig:FLOSSSaj]. ábra). A navigáció megkönnyítése érdekében az elektronikus verziót kattintható hiperlinkekkel láttam el. A kódlisták valamint a teljes méretű ábra a függelékben megtalálhatók.

![A nyílt forrás sajátosságainak rendszertana (szerkesztette a szerző)](ábrák/FLOSS-jellegzetességek.pdf){#fig:FLOSSSaj}

A sajátosság kategóriák mindegyikénél meghatároztam a felmerülő sérülékenységeket valamint az azonosított javaslatokat. A sérülékenységeket 'S' míg a javaslatokat 'J' kezdetű kód jelöli, amelyet a kategória betűkódja, majd az egyediséget biztosító kétjegyű szám követ. Ennek megfelelően a Fejlesztés (F) kategóriában azonosított első lehetséges sérülékenységet az SF01, míg az első javaslatot JF01 kód jelöli.

A további fejezetek az azonosított FLOSS sajátosságok hatását elemzik a Létfontosságú Rendszerelemek területén. Ez két lépésben történik. A negyedik fejezetben a NIST Cyber Security Framework által definiált információbiztonsági irányelvek alapján vizsgálom a nyílt forrás sajátosságainak lehetséges hatásait az egyes lépésekre, végül az ötödik fejezetben az azonosított feladatokat összevetem a Létfontosságú Rendszerelemek információbiztonsági követelményeit definiáló hazai szabályozással.

Az egyértelmű azonosíthatóság érdekében a biztonsági irányelvek esetében megtartottam az eredeti (angol nyelvű) dokumentum kódjait, a megfelelő fejezeteket ez a kód jelöli. Ennek megfelelően például a "Védelem" (Protection) alá tartozó "Adatbiztonság" (Data Security) elvével foglalkozó részt PR.DS kód jelöli az eredeti jelöléssel összhangban.

A bizonsági irányelvek és FLOSS sajátosságok összevetése során azonosított lehetséges védelmi intézkedéseket 'V' kód jelöli, amelyet a biztonsági irányelv kategória kódja, majd folyamatos számozás követ. Így tehát a Helyreállítás (Recovery) kategória alatt azonosított védelmi intézkedések VRC\[N\] alakú kódot kapnak, ahol N az 1-től induló folyamatos számozást jelenti.

