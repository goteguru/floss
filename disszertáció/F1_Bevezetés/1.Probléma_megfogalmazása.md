Tudományos probléma megfogalmazása, időszerűsége
-----------

Korunk sokszorosan összetett, egymásba fonódó technológiákon alapuló információs társadalma egyre komolyabb kihívás elé állítja a biztonsági szakembereket. A rendszerek összetettsége, az alkalmazott eszközök és módszerek száma folyamatosan nő, lassan olyan mértéket érve el, amelyet az emberi elme már képtelen befogadni. Elég csak a képzésre gondolni. Míg alig néhány évtizede egyszerűen informatikusokat (sőt elektromérnököket) képeztek, ma már tengernyi szakirány létezik, külön szakmává válik a felhőtechnológia, adatelemzés, mesterséges intelligencia kutatás vagy a kiberbiztonság, de lassan azt is tovább bonthatnánk kriptográfiára, hálózatbiztonságra, üzemeltetésre, kockázatmenedzsmentre és sok egyéb területre. Az informatika exponenciális tudásnövekedése folytán ma már elképzelhetetlen, hogy valaki informatikai polihisztor legyen. 

Az összetett világ összetett fenyegetéseket jelent, ha pedig mindezt összevetjük a mindenhová begyűrűző információs technológiával, meglehetősen veszélyes elegyet kapunk. Különösen veszélyeset, ha olyan területről van szó, ahol emberéletek foroghatnak kockán, ahol egy esetleges hiba vagy támadás jelentős kárt képes okozni, azaz a Kritikus Infrastruktúrák más néven Létfontosságú Rendszerelemek területén.

A különféle Létfontosságú Rendszerelemek egymással összetett függőségi viszonyban állhatnak, így az sem feltétlen szükséges, hogy maga a rendszer kritikus legyen, elegendő, ha kiesésével más kritikus rendszer működése válik lehetetlenné, így a működési zavar térben és időben szétterjedve a lakosság ellátásában, a gazdaság vagy kormányzat működésében komoly problémákat okozhat. 
[@bocsok_viktor_kritikus_2013]

Az informatika fejlődésének egyik szembetűnő jelensége a nyílt forrású technológiák egyre erősödő terjedése. Néhány évtizede műkedvelők játékának esetleg naiv ideológiának tartott fejlesztési modell üzleti támogatók seregét maga mellé állítva az ipar egyik legfontosabb tényezőjévé nőtte ki magát.  

A Nyílt Forrás fogalom az utóbbi években jelentős utat járt be a kezdeti, első sorban ideológiai indíttatású Szabad Szoftver elképzeléstől számítva. Ez a piaci szereplők által támogatott, modern változat már egyértelműen mainstream technológiának számít, üzletileg elfogadható sőt kívánatos elemnek, amely gyakran alkalmazott megoldás mind a szoftverfejlesztés mind a terjesztés során [@bordeleau_fifteen_2019]. Használatának előnyei nyilvánvalóak. Megengedi a hozzáférést a forráskódhoz, lehetővé teszi a származtatott termékek terjesztését és jelentős befektetés nélkül is elérhetővé teszi az élvonalbeli technológiákat. Ezekkel a potenciális előnyökkel nehéz versenyezni. 

Szinte minden területen nyílt forrású fejlesztésekkel találjuk szembe magunkat, nyílt fejlesztést vezeti ma már előremutatónak, "trendinek" számít, olyan vezető tech cégek igyekeznek meggyőzni bennünket a nyílt forrással való szoros barátságukról mint a Google, Facebook. Jellemző adat, hogy a Microsoft, amely egy évtizede még teljesen más hangnemet ütött meg a nyílt modellel kapcsolatban, ma már több mint 2000 nyílt forrású projektet gondoz [@anthes_open_2016]. 
A folyamatot olyan sikertörténetek kísérik mint a szintén FLOSS[^FLOSS] terméknek számító Linux kernelen alapuló Android, melynek piaci részesedése az előrejelzéseknek megfelelően [@erturk_case_2012] mára világszinten elérte a 77%-ot, míg Ázsiában meghaladja a 84%-ot [@globalstats_mobile_nodate; @globalstats_mobile_nodate-1].
Nagyon erős nyílt forrás jelenléte az IoT[^IOT] technológiák világában [@weinberg_internet_2015], a webszerverek és általában a szerver üzemeltetés területén.
A valamikor egyetlen -- bár igen népszerű -- webszerver köré szerveződő Apache™ alapítvány ma már közel kétszáz projektet gondoz számos területen. Sok közülük egyáltalán nem nevezhető jelentéktelennek, az Apache™ Hadoop® piaca például 2022-re az előrejelzések szerint meghaladja a 50.0 milliárd dollárt [@globalinforesearch_hadoop_2017]. A böngészők területén a nyílt forrás töretlenül erősödik [@spinellis_organizational_2012] az egyetlen jelentős zárt forrású szereplő, az Internet Explorer az Edge böngészővel együtt is alig éri el a 16%-os piaci részesedést [@noauthor_browser_nodate], ami jelentős változás a néhány évvel korábbi állapothoz képest. A nyílt forrású technológiák egyértelműen elterjedtek az üzleti világban és a kutatói munkában [@bordeleau_fifteen_2019; @anthes_open_2016].

[^FLOSS]: Free Libre and Open Source software. Az értekezésben használt értelmezése a [-@sec:WhatIsFLOSS]. fejezetben olvasható.

A hozzáállás megváltozásának oka abban keresendő, hogy maga a nyílt modell is megváltozott. Az üzleti világgal való együttélése során olyan szimbiózis alakult ki amely egyesítette a két világ előnyeit lehetővé tette a nagymértékű fejlődést és elterjedést. Ezt az "új" nyílt forrás fogalmat gyakran nyílt forrás 2.0, támogatott nyílt forrás vagy hibrid nyílt fejlesztői közösség[^floss2] néven találjuk meg a szakirodalomban [@hewapathirana_open_2017]. 

A támogatott nyílt forrás elterjedése végül maga után húzta a klasszikus modellt is. A nyílt forrás mint használható alternatíva elfogadottsága nagy mértékben megnőtt és implicit vagy explicit módon begyűrűzik a korábban kizárólag üzleti termékek által uralt területekre is. A programfejlesztésben ugyanis napjainkban bevett szokás a nyílt forrásból származó komponensek extenzív használata -- ezáltal a nyílt forrás -- közvetett módon a technológia minden területére kihat.

Joggal merül fel tehát a kérdés, hogy vajon ez a megváltozott felállás milyen hatást gyakorol az információs rendszerek biztonságára, van-e jelentős eltérés az üzleti rendszerekhez és komponensekhez képest valamint szükséges-e változtatni az alkalmazott védelmi eljárásokon.

[^floss2]: Az angol szakirodalomban Open Source 2.0 avagy Hybrid Open-Source (HOSS)

Természetesen az egész problémakört nagyon egyszerűen szőnyeg alá lehet söpörni annyival, hogy a szervezet nem használ semmilyen nyílt forrású terméket, tehát az üggyel nem kell foglalkozni. Ez a megközelítés azonban véleményem szerint ma már elégtelen, sőt veszélyes.  A szervezet nem biztos, hogy tudatában van annak, ha FLOSS elemeket használ. Az informatikai fejlesztésekben rendkívül széles körben elterjedt FLOSS komponens használat következtében a szervezet beszállítói és fejlesztői nagy valószínűséggel használnak FLOSS komponenseket [@yuan_b2sfinder_2019], továbbá az sem zárható ki, hogy a szervezet alkalmazottai rendszeren kívül használjanak ilyen terméket. Emiatt akkor is kell foglalkozni a FLOSS kérdésével ha a szervezet teljesen elhatárolódik a FLOSS felhasználástól, legalább annyiban, hogy ezt az elhatárolódást szabályozás révén a gyakorlatban is biztosítani lehessen.


Összefoglalva, a FLOSS biztonsági hatásait célzó rendszer szintű kutatás elvégzését három tényező indokolja:

- Az egyre erősödő kiberfenyegetés;
- FLOSS felhasználás növekvő mértéke és implicit jellege;
- meglévő FLOSS specifikus szabályozás hiánya vagy elégtelen volta.


[^IOT]: Internet of Things, a "dolgok internete", egymással kommunikálni képes fizikai eszközök (épületek, járművek, háztartási és megfigyelő eszközök stb.) komplex hálózata.


A FLOSS fejlesztési módszertan vonzó lehetőség mind a technológiai óriások, mind a frissen induló startupok számára [@petrinja_adoption_2011;hofmann_dual_2013; @munga_adoption_2009]. Függetlensége, nyíltsága és átláthatósága révén használatának igénye egyre gyakrabban felmerül a közigazgatásban is [@bouras_policy_2014].

A szoftver vagy komponens teljes átláthatósága komoly előnyöket is hordoz, sőt, a kormányzati szférában idővel akár követelmény is lehet. A könnyű elérhetőség és választék nagy mértékben lerövidíti a fejlesztési időt, amit egy adott piaci helyzetben egyszerűen nem lehet figyelmen kívül hagyni. Ilyenformán a FLOSS felhasználás stratégiai cél is lehet. Tapasztalataim szerint viszont a szervezetek legtöbbször nem rendelkeznek célzottan FLOSS specifikus szabályozással. A FLOSS fejlesztési környezete vagy felhasználásának körülményei ugyanakkor olyan mértékben eltérhet a megszokottól, hogy a meglévő szabályozás már nem alkalmas annak kezelésére. Ez szervezeti, állami vagy nemzetközi szinten egyaránt igaz lehet. 

Véleményem szerint a biztonság kérdését nem lehet kizárólag műszaki oldalról megfogni, annak ellenére, hogy az érzékelhető védelmi intézkedések során ezek a leglátványosabb elemek. A kezdeti egyszerű fizikai biztonság fogalom ma már túlhaladott, a klasszikus biztonságpolitikai felfogás szerint a biztonságnak öt dimenzióját különíthetjük el:

* politikai biztonság;
* katonai biztonság;
* társadalmi biztonság;
* gazdasági biztonság és
* környezeti biztonság.

Ezek a dimenziók szoros kapcsolatban állnak egymással és kölcsönhatások léphetnek fel közöttük, ennélfogva az egyes területeken jelentkező veszélyek más dimenziókra is átterjedhetnek amennyiben a reakció nem megfelelő [@haig_zsolt_informacio_2015]. Ezeknek a dimenzióknak a hatása akkor is érzékelhető, ha a biztonság fogalmát a kutatás tárgyát képező informatikai biztonságra szűkítjük le.

A 2013. évi L. törvény megfogalmazása szerint a kiberbiztonság "a kibertérben létező kockázatok kezelésére alkalmazható politikai, jogi, gazdasági, oktatási és tudatosságnövelő, valamint technikai eszközök folyamatos és tervszerű alkalmazása, amelyek a kibertérben létező kockázatok elfogadható szintjét biztosítva a kiberteret megbízható környezetté alakítják a társadalmi és gazdasági folyamatok zavartalan működéséhez és működtetéséhez" [@noauthor_2013._2013] (50243. oldal).

A biztonság tehát összetett fogalom, emiatt a FLOSS technológiák hatásának vizsgálatát is komplex megközelítéssel kell elvégezni és nem elegendő pusztán a technikai megoldásokra fokuszálni. 

Az nyílt modell információs rendszerek biztonságára gyakorolt hatását nem lehet anélkül elemezni, hogy pontosan ismernénk azokat a hatáspontokat ahol és amilyen módon az információs rendszer kapcsolatba kerülhet FLOSS rendszerekkel. A kezdeti szabad szoftver fogalmától napjainkra egy összetett nyílt fejlesztési modellig jutottunk el, amely technológiánkat nyíltan vagy rejtetten számos helyen átszövi. Ennélfogva a célkitűzéseim között szerepelt, hogy a vizsgálatba ne pusztán az "ingyenesen felhasználható" Szabad Szoftverek köre kerüljön be, hanem minden olyan tény és információelem, amely a nyílt fejlesztési modell sajátosságaiból adódóan publikusan elérhető. A Szabad Szoftverek mellett ide értve FLOSS komponenseket, forrástárakat, szoftvertárolókat a nyílt fejlesztés során létrehozott és felhasznált minden metaadatot sőt, a vizsgálat tárgya kell legyen a fejlesztői közösség kommunikációja, szociális és gazdasági viszonyai és az egyes szereplők egymásra gyakorolt hatása is.

Tekintettel arra, hogy a FLOSS felhasználás több módon is megvalósulhat, valamennyi esetet érdemes vizsgálat alá vonni. A szervezet lehet közvetlen vagy -- beszállítóin keresztül -- közvetett felhasználó, lehet közösségi partner és a fejlesztési folyamat részeként saját vagy piaci célokra terméket előállító szereplő is. Fontos jellegzetesség a projektben való közvetlen részvétel vagy a saját belső fejlesztésben történő felhasználás. Egyetértek Krasznay-val abban, hogy a fejlesztői környezet biztonsága olyan terület amelynek nincs kiforrott hagyománya hazánkban [@krasznay_magyar_2011] ezért ezzel a kérdéssel kiemelten érdemes foglalkozni.

Jelenleg nincs olyan általam ismert kutatás amely a nyílt fejlesztési modell módszertanának biztonsági hatásait komplex módon elemzi. Sok tanulmány foglalkozik a nyílt forrás minőségbiztosításának kérdésével, még több a vélt vagy valós előnyökkel és hátrányokkal, de nyílt forrású fejlesztési módszertan biztonsági hatásainak megértéséhez nem elegendő egyetlen oldalról megközelíteni a kérdést. 

A FLOSS biztonságra gyakorolt hatása jelentős, sokrétű és rejtett lehet. Mind tudományos mind gyakorlati szempontból érdekes, hogy a jelenség milyen mértékű és horderejű hatást gyakorol a magas biztonsági követelményeket támasztó rendszerek, különösen a Létfontosságú Információs Infrastruktúrák biztonsági szintjére. Vajon elegendő-e a meglévő szabályozás,  képesek-e a szervezetek megfelelni a változó körülményeknek és helyén tudják-e kezelni a FLOSS felhasználásból eredő esetleg szokatlan kockázatokat?

A kutatás tervezése során ezekre a kérdésekre igyekeztem választ találni.


