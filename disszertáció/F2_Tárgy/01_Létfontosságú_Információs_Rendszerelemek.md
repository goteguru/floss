Létfontosságú Rendszerelemek és Információs Rendszerelemek
--------------------------------------------

A Létfontosságú Rendszerelemek, régebbi nevén Kritikus Infrastruktúrák védelme korunk egyik legfontosabb biztonsági kihívása. Értekezésemben a létfontosságú rendszerelemek működési hátterét biztosító Létfontosságú Információs Rendszerelemekre gyakorolt hatásokkal foglalkozom. 



### Létfontosságú Rendszerelemek (Kritikus Infrastruktúrák)

A társadalom működésének megzavarását célzó támadások stratégiai célpontjai a kritikus infrastruktúrák. A kritikus infrastruktúrák működtetéséhez szükséges infokommunikációs rendszerek rendkívül csábító támadási felületet jelentenek, hiszen a támadó fél alacsony erőforrás és eszközigénnyel is jelentős károkat tud okozni, ráadásul a globális jellegből adódóan mindezt biztonságos távolságból teheti meg.  A kritikus információs infrastruktúrák közötti szoros kapcsolat jelentősen megnöveli az információs társadalom sebezhetőségét. Az új típusú fenyegetések annál hangsúlyosabban vannak jelen, minél magasabb szintű e rendszerek integráltsága, komplexitása és egymástól való függősége. Ennek megfelelően egyre erősebb az igény a megfelelő szintű biztonság elérésére. [@haig_zsolt_informacio_2015] 

A fenyegetés súlyát növeli, hogy a kritikus infrastruktúrák elleni információs támadások célja feltehetően nem gazdasági előnyszerzés hanem politikai vagy katonai célok elérése, a támadó pedig nem egyedül álló személy vagy kisebb csoport, hanem jelentős erőforrásokkal rendelkező nemzetállam. 


Könnyen felismerhető, hogy ez a fajta katonai felfogás jól alkalmazható az egymással szoros függőségi kapcsolatban álló kritikus infrastruktúrák esetén, így e rendszerek súlyponti elemeinek megfelelő védelme fontos nemzetbiztonsági kérdés. 

A létfontosságú rendszerek és létesítmények azonosításáról, kijelöléséről és védelméről a 2012. évi CLXVI. törvény rendelkezik.

Létfontosságú rendszerelemnek minősül a törvény mellékletében meghatározott ágazatok valamelyikébe tartozó eszköz, létesítmény vagy rendszer olyan rendszereleme, amely "elengedhetetlen a létfontosságú társadalmi feladatok ellátásához - így különösen az egészségügyhöz, a lakosság személy- és vagyonbiztonságához, a gazdasági és szociális közszolgáltatások biztosításához -, és amelynek kiesése e feladatok folyamatos ellátásának hiánya miatt jelentős következményekkel járna." [@noauthor_2012._2012]

A törvény szerint európai létfontosságú rendszerelemnek minősül a törvény alapján kijelölt "olyan létfontosságú rendszerelem, amelynek kiesése jelentős hatással lenne - az ágazatokon átnyúló kölcsönös függőségből következő hatásokat is ideértve - legalább két EGT-államra".

Nemzeti létfontosságú rendszerelemnek minősül a törvény alapján kijelölt "olyan létfontosságú rendszerelem, amelynek kiesése a létfontosságú társadalmi feladatok folyamatos ellátásának hiánya miatt jelentős hatása lenne Magyarországon".

Létfontosságú rendszerelem védelmének "a létfontosságú rendszerelem funkciójának, folyamatos működésének és sértetlenségének biztosítását célzó, a fenyegetettség, a kockázat, a sebezhetőség enyhítésére vagy semlegesítésére irányuló" valamennyi tevékenységet nevezzük.


A kritikus infrastruktúrák védelmi szempontból legfontosabb jellemzői:

- kölcsönös függőség,
- hálózatszerűség,
- domino-elv hatás,
- működési sajátosság,
- kiterjedés-elhelyezkedés,
- informatikai háttér.

Az infrastruktúrák közötti fennálló függőség miatt jelentős negatív hatást lehet gyakorolni:

* az információs társadalom szervezett működési rendjére, minőségére, dinamikus egyensúlyára;
* vezetési rendszerének hatékonyságára, integritására;
* a vezetés struktúrájára, szervezettségi fokára;
* a belső és külső kommunikációra, a kapcsolati viszonyokra és
* az adott szervezet operatív vezethetőségére. 
[@vass_sandor_az_2006]

A dominó elv értelmében tényleges valószínűsége van annak, hogy a kölcsönös függőség miatt egyetlen esemény láncreakciót indítson be, amelynek végül több infrastruktúra működését és rendelkezésre állását befolyásolja. 

A kritikus infrastruktúra védelem három fő pilléren - megelőzés, felkészülés és ellenálló képesség -- támaszkodva törekszik az infrastruktúrák biztonságos működését elősegítő intézkedések megtételére. A megelőzés első sorban a különböző leállások, meghibásodások kockázatának lehető legkisebb szintre történő csökkentésére irányul. A megelőzési tevékenységek közé soroljuk a veszélyeztető tényezők elemzését, a kockázatok feltérképezését és a legérzékenyebb pontok beazonosítását, amelyek alapján a szükséges védelmi szint meghatározható. A felkészülés feladata a tulajdonosok, üzemeltetők, felügyeleti szervek és központi államigazgatási szervek felkészítése, melynek célja, hogy az érintettek között aktív és hatékony kommunikáció, valamint eredményes és célravezető együttműködés alakuljon ki. Az
ellenálló képesség megerősítéséhez három összetevő biztosítása szükséges:  

- alternatívák kialakítása, a kieső rendszer mielőbbi pótlásának érdekében;
- visszaállító képesség, hogy az esemény után a lehető leghamarabb visszaálljon az eredeti állapot;
- végül a sebezhető pontok csökkentése, melynek segítségével az infrastruktúra ellenálló képessége megnövekszik tekintve, hogy a kritikusság mértékét immár kevesebb kockázati faktor határozza meg.  [@bonnyai_kritikus_2011]

<!--
TODO: kép?
Kritikusság fogalma: Horizontális kritériumok
[horizontális kritériumok](../ábrák/KI-feltételrendszere_bonnyai_tunde_kritikus_2014.png)
[@bonnyai_tunde_kritikus_2014] alapján
-->

#### Létfontosságú rendszerelemek fejlődése 

A napjainkban is zajló cselekvési hullámot a 2001-ben elkövetett terrortámadások indították meg. A háttérbe szoruló hagyományos hadviselés helyét az új, nehezen azonosítható fenyegetések vették át, amelyek egyre inkább irányulnak kifejezetten a lakosság elrettentésére és károkozásra, mint a fegyveres erők ellen.

A NATO Felsőszintű Polgári Veszélyhelyzet Tervezési Bizottsága 2001-ben kezdte meg a kritikus infrastruktúra védelemmel kapcsolatos irányelvek kidolgozását, amelynek keretében a 2003-ban elfogadott irányelvben a megalkotta saját, tevékenységéhez illeszkedő kritikus infrastruktúra fogalmát, amely "azokat a létesítményeket, szolgáltatásokat és információs rendszereket jelenti, amelyek olyan létfontosságúak a nemzetek számára, hogy működésképtelenné válásuknak vagy megsemmisülésüknek gyengítő hatása lenne a nemzet biztonságára, a nemzetgazdaságra, a közegészségre, a közbiztonságra és a kormány hatékony működésére"^[A NATO Polgári Védelmi Bizottsága által megfogalmazott kritikus infrastruktúra védelmi koncepció alapján (Critical Infrastructure Protection Concept Paper
EAPC(SCEPC)D(2003)15).][@bonnyai_kritikus_2011].


Az események az Európai Uniót is cselekvésre késztették, felvetve az egységes, stratégia alapú, közösségi infrastruktúrák védelmére irányuló jogi szabályozás igényét. Az Európai Unión belül 2004-től kezdve több, a Létfontosságú Rendszerelemekkel kapcsolatos dokumentum jelent meg:

- Communication from the Commission to the Council and the European Parliament: Preparedness and consequence management in the fight against terrorism, COM (2004) 701 final, Bruxelles, 20 October 2004 [@communication_from_the_commission_to_the_council_and_the_european_parliament_preparedness_2007];
- Communication from the Commission to the Council and the European Parliament: Critical Infrastructure Protection in the fight against terrorism, COM (2004) 702 final, Bruxelles, 20 October 2004 [@az_europai_kozossegek_bizottsaga_letfontossagu_2004];
- Green paper on a European programme for critical infrastructure protection (presented by the Commission) COM (2005) 576 final, Bruxelles, 17 November 2005 [@comission_of_the_european_communities_green_2005].

Ezeket követte a 2008/114/EC direktíva megjelenése[^EC2008], amely értelmében a legfőbb és végső felelősség a tagállamokat és az infrastruktúra üzemeltetőjét terheli [@az_europai_unio_tanacsa_tanacs_2008; @olga_considerations_2010].

Az Európai Unió kritikus infrastruktúra fogalma részletesebb, kifejezetten az Unió egységére irányul, de mégis általánosságban fogalmaz. A Zöld Könyv definíciója szerint azok a fizikai eszközök, szolgáltatások, információs technológiai létesítmények, hálózatok és vagyontárgyak tekinthetők kritikus infrastruktúrának, melyek megrongálása vagy elpusztítása súlyos hatással lenne az európaiak egészségére, békéjére, biztonságára, vagy gazdasági jólétére illetve az EU és a tagállamok kormányainak hatékony működésére [@comission_of_the_european_communities_green_2005]. 

A Zöld Könyv elsődleges célja, hogy felhívja a figyelmet egy-egy terület meghatározó és megválaszolatlan kérdéseire, illetve aktív együttműködésre ösztönözze az egyes szektorok képviselőit, mint a létfontosságú infrastruktúrák védelmének kulcsszereplőit. Központi eleme a szubszidiaritás^[A döntéseket azon a lehető legalacsonyabb szinten kell meghozni, ahol az optimális informáltság, a döntési felelősség és a döntések hatásainak következményei a legjobban átláthatók és érvényesíthetők.] került, amely szerint a létfontosságú rendszerelemek védelme elsősorban nemzeti hatáskör, vagyis a felelősség első sorban a tagállamokat, tulajdonosokat és üzemeltetőket terheli.

A későbbi irányelv kidolgozásához a Zöld Könyv három védelmi stratégiát kínált, amelyekre a védelmi tevékenység felépíthető. Egy összetett megközelítés, amely a szándékos, ártó jelleg támadásokkal és a természeti katasztrófák veszélyeivel egyaránt számol, de a terrorizmust nem kezeli kiemelt kihívásként. Egy komplex és rugalmas megközelítést, amely tekintettel van az egyéb támadásokból származó fenyegetésekre és a természeti katasztrófák okozta veszélyekre, de középpontjában az ártó szándékú cselekmények vagyis a terrorizmus áll. Végül pedig egy kifejezetten a terrorizmusra összpontosító megközelítést, amely nem tekint prioritásnak más egyéb veszélyeztető tényezőt.  [@bonnyai_tunde_kritikus_2014] 

Meghatározásra került a közösség érdekei szerint elsődleges és magasabb szintű létfontosságú rendszerelemek, azaz európai létfontosságú rendszerelemek^[European Critical Infrastructure, ECI] fogalma. A másodlagos, de a tagállamok szempontjából kiemelt jelentőséggel bíró csoport a nemzeti létfontosságú rendszerelemek^[National Critical Infrastructure, NCI] nevet kapta, amelyek létesítésük szerint egy adott tagállam területén találhatóak, de sérülésük, leállásuk, megsemmisülésük esetén hatásuk csak az ország határain belül érezhető [@bonnyai_kritikus_2011]. Fentieken túl a Zöld Könyv felhívta a figyelmet az Unió területén kívül található olyan infrastruktúrákra, amelyek esetleges üzemzavara, vagy megsemmisülése hatással lehet az Európai Unió tagállamaira, azok infrastruktúráira, működésére.

Az európai kritikus infrastruktúrák azonosításáról és kijelöléséről, valamint védelmük javítása szükségességének értékeléséről szóló 2008/114/EK Irányelvet 2008. december 8-án fogadták el. Az Irányelv a Zöld Könyvvel, az európai programmal és az ágazati specifikumokkal összhangban, határozta meg a létfontosságú rendszerelemek azonosítására és kijelölésére vonatkozó eljárások, eszközök és elvek halmazát. Az Irányelv első és legfontosabb tétele, hogy a kihirdetéstől számított két éven belül a megvalósításhoz szükséges intézkedéseket a tagállamoknak végre kellett hajtaniuk.  A 2011-ben megjelent EU belbiztonsági Stratégia tovább erősítette a kritikus infrastruktúrák védelmének szükségességét és napirenden tartását, különös tekintettel a modern technológiák által biztosított lehetőségeket is kiaknázó szervezett bűnözésre [@bonnyai_tunde_kritikus_2014].

[^EC2008]: Council Directive 2008/114/EC of 8 December 2008 on the identification and designation of European critical infrastructures and the assessment of the need to improve their protection.

A hálózati és információs rendszerek és szolgáltatások biztonságával foglalkozó (EU) 2016/1148 iránnyelv (NIS irányelv) 2016 július 6.-án lépett érvénybe. Az irányelv előírja, hogy a határokon átnyúló együttműködés és kommunikáció elősegítése érdekében valamennyi tagállamon belül létre kell hozni egy nemzeti kapcsolattartó pontot, amely a hálózati és információs rendszerek biztonságával kapcsolatos kérdések koordinálásáért felel. Az irányelv értelmében a biztonsági eseményekről bejelentést kell kapniuk a hatóságoknak vagy számítógép-biztonsági eseményekre reagáló csoportoknak (röviden CSIRT-eknek), amelyek szükség esetén a központon keresztül megoszthatják a biztonsági eseményekkel kapcsolatos információkat. A CSIRT-ek hálózata gyors és hatékony operatív működést tesz lehetővé. A tagállamoknak biztosítaniuk kell, hogy olyan jól működő CSIRT-ekkel -- más néven hálózatbiztonsági vészhelyzeteket elhárítós csoportokkal (CERT) rendelkezzenek, amelyek hatékonyan képesek biztonsági események és kockázatok kezelésére és az európai szintű együttműködésre [@comission_of_the_european_communities_directive_2016].

#### Magyarországi tevékenységek

NATO tagságunk révén betekintést nyertünk a kritikus infrastruktúra védelmi kezdeményezésekbe, 2001-2002-ben országos adatgyűjtés keretében felmérték az infrastruktúrák helyzetét, amely alapján megállapításra került, hogy kormányzati szint döntésekre van szükség ahhoz, hogy az infrastruktúrák védelmével kapcsolatos tevékenység megfelelő háttere biztosítva legyen. [@bonnyai_tunde_kritikus_2014]

A létfontosságú rendszerelemek nemzetközi védelmi programjának kidolgozásában Magyarország már teljes jogú tagállamként vett részt. A 2006 decemberében elfogadott irányelv-tervezet alapján megkezdődhetett az érdemi munka hazánkban is, 2007-ben a tárcák és országos hatáskörű szervek együttműködésével vette kezdetét a magyar nemzeti védelmi program kidolgozása.
Megszületett a magyar Zöld könyv, mely már érvényesítette a kritikus infrastruktúrák ágazati szintű besorolását. A Zöld könyv megállapítása szerint: "az infrastruktúrák folyamatos működése, kockázati tényezőkkel szembeni ellenálló képességének növelése a lakosság, az infrastruktúra tulajdonosok, üzemeltetők, valamint a gazdaság szereplői és az állam számára egyaránt kiemelt fontossággal bír, a biztonságos működést elősegítő környezet és intézkedések ezért értéket képviselnek."

A 2080/2008. (VI. 30.) kormányhatározat a Kritikus Infrastruktúra Védelem Nemzeti Programjáról kihirdette a további konzultációk és folyamatok alapjául szolgáló zöld könyvet. Elrendelte az ágazati konzultációk lefolytatását, amelyhez ágazatonként minisztériumot, vagy országos hatáskörű szervet rendelt felelősként; valamint szabályozási koncepció kidolgozását írta elő [@bonnyai_kritikus_2011]. A határozat jogszabályi formába ültette át a Zöld könyvet, így megindulhatott a párbeszéd a potenciális üzemeltetők, kritikus infrastruktúra tulajdonosok és az érintett hatóságok között.  A következő lépés a 1249/2010. (XI.19.) Korm. határozat kiadása volt, mely lényegében az irányadó EU irányelv implementációja érdekében végrehajtandó kormányzati feladatok katalógusát adta meg, amit hamarosan követet az új katasztrófavédelmi norma, a katasztrófavédelemről és a hozzá kapcsolódó egyes törvények módosításáról szóló 2011. évi CXXVIII. törvény és végrehajtási rendelete, a 234/2011 (XI. 10.) Korm. rendelet kiadása. A jogszabály a BM Országos Katasztrófavédelmi Főigazgatóság (a továbbiakban: OKF) szervezetén belül létrehozta az iparbiztonsági főfelügyelőséget, amely a súlyos balesetek elleni védekezésért, a veszélyesáru-szállítás felügyeletéért és a kritikus infrastruktúrák védelméért felelős  [@bocsok_viktor_kritikus_2013].

A létfontosságú rendszerek és létesítmények azonosításáról, kijelöléséről és védelméről szóló 2012. évi CLXVI. törvényt (Lrtv.) az Országgyűlés 2012. november 12-én fogadta el. A törvény célja a létfontosságú rendszerelemek azonosítása, illetve a kijelölést követően a megfelelő szint védelem biztosítása. Az Lrtv. az értelmező rendelkezésekben található alapvető fogalmak meghatározásán túl, körvonalazza a nemzeti és az európai kritikus infrastruktúrák kijelölésének rendjét, rendelkezik az üzemeltetői biztonsági terv készítésének kötelezettségéről, a biztonsági összekötő személy kijelöléséről, a nyilvántartás és ellenőrzés szabályairól, valamint a szankcionálásról.  Külön rendelkezéseket tartalmaz az energia ágazat vonatkozásában, amelyeket az ágazati kormányrendelettel együtt kell értelmezni.

A keretszabályozás markáns eleme lett a Lrtv. végrehajtási rendeletének tekinthető 65/2013. (III. 8.) kormányrendelet, amely részletesen szabályozza az azonosítási és kijelölési eljárás általános folyamatát, beleértve az azonosítási jelentést, az ágazati kijelölő és javaslattevő hatóság szerepét, és a szakhatósági állásfoglalást. Külön rendelkezik az európai létfontosságú rendszerelemek kijelölési eljárásáról, a biztonsági összekötő személy általános követelményeiről, amelyeket az ágazati kormányrendeletek további, szakmai feltételekkel egészítenek ki. A rendelet -- a honvédelmi létfontosságú rendszerelemek kivételével -- OKF-et, jelöli ki az európai és nemzeti létfontosságú rendszerelemek nyilvántartó hatóságaként.  [@bonnyai_tunde_kritikus_2014]

2013-ban megalakult a Létfontosságú Rendszerek és Létesítmények Informatikai Biztonsági Eseménykezelő Közppontja (LRL IBEK) elnevezésű szervezet a BM Országos Katasztrófavédelmi Főigazgatóság szervezeti keretein belül. Feladata -- az állam és az önkormányzatok által üzemeltetett létfontosságú rendszerek és létesítmények kivételével -- a nemzeti létfontosságú rendszerek és létesítmények védelmével kapcsolatos hálózatbiztonsági tevékenység ellátása [@sandor_kiberbiztonsagi_2018].  

A 2016/1148/EU (NIS) irányelvnek való megfelelés érdekében megszületett a 185/2015. (VII. 13.) Korm. rendelet amely rögzíti a kormányzati eseménykezelő központ és az eseménykezelő központok (hazai CSIRT) feladat- és hatáskörét, valamint a biztonsági események kezelésének, a biztonsági események műszaki vizsgálatának és a sérülékenységvizsgálat lefolytatásának szabályait.  

Mindenképpen említést érdemel még a Magyarország hálózati és információs rendszerek biztonságára vonatkozó Stratégiájáról rendelkező 1838/2018. (XII. 28.) Korm. határozat valamint a stratégiát meghatározó kapcsolódó dokumentum, amely NIS irányelv hazai implementációjához hozzájárulva foglalkozik a digitális bizalom erősítésének, a digitális infrastruktúra védelmének és a gazdasági szereplők támogatásának kérdéseivel. A dokumentum célként jelöli meg -- többek között -- egy könnyen elérhető, érthető és használható információs bázis kialakítását, a létfontosságú információs infrastruktúrák maximális védelmének biztosítását, NIS irányelvben meghatározott együttműködés megindítását valamint a képzés és kutatás támogatását [@noauthor_halozati_2019].

Az első hálózatbiztonsági eseménykezelő központok Magyarországon az 1990-es évek végén jöttek létre (Hungary-CERT, MIIF CSIRT).  A kritikus információs infrastruktúrák védelmére specializálódott CERT-Hungary Központ 2005-ben alakult meg, amely aztán 2009-ben Nemzeti Hálózatbiztonsági Központtá (CERT-Hungary) alakult. Ezekre alapozva került kialakításra a Nemzeti Kibervédelmi Intézet részeként a Kormányzati Eseménykezelő Központ (GovCERT-Hungary) 2013-ban, majd jöttek létre az ágazati eseménykezelő központok [@sandor_kiberbiztonsagi_2018]. 

### Létfontosságú Információs Rendszerelemek{#sec:LIRE}

A 2013. évi L. törvény megfogalmazása szerint "létfontosságú információs rendszerelem az európai vagy nemzeti létfontosságú rendszerelemmé a létfontosságú rendszerek és létesítmények azonosításáról, kijelöléséről és védelméről szóló törvény alapján kijelölt létfontosságú rendszerelemek azon elektronikus információs létesítményei, eszközei vagy szolgáltatásai, amelyek működésképtelenné válása vagy megsemmisülése az európai vagy nemzeti létfontosságú rendszerelemmé kijelölt rendszerelemeket vagy azok részeit elérhetetlenné tenné, vagy működőképességüket jelentősen csökkentené".

A törvény végrehajtási rendeletének definíciója szerint a létfontosságú információs rendszerek és létesítmények "a társadalom olyan hálózatszerű, fizikai vagy virtuális rendszerei, eszközei és módszerei, amelyek az információ folyamatos biztosítása és az informatikai feltételek üzemfolytonosságának szükségességéből adódóan önmagukban létfontosságú rendszerelemek, vagy más azonosított létfontosságú rendszerelemek működéséhez nélkülözhetetlenek.” 

A jogszabályi megfogalmazás egyértelművé teszi, hogy egy kritikus információs infrastruktúra lehet önmagában is kritikus, illetve teljesíti a kritikusság kritériumát a többi kritikus infrastruktúra számára nyújtott nélkülözhetetlen infokommunikációs szolgáltatás által is. A fenti definíció és a törvény ágazati besorolása alapján a kritikus információs infrastruktúrák alatt az alábbiakat értjük:

* az energia-ellátó rendszerek rendszerirányító infokommunikációs hálózatait;
* a közlekedésszervezés és -irányítás infokommunikációs hálózatait;
* az agrárgazdaságot szabályzó, irányító infokommunikációs hálózatokat;
* az egészségügyi rendszer infokommunikációs hálózatait;
* a pénzügyi szektor infokommunikációs hálózatait;
* az ipari termelést irányító infokommunikációs hálózatokat;
* az infokommunikációs technológiákat;
* a vízellátást szabályzó infokommunikációs hálózatokat;
* a jogrend és a kormányzat infokommunikációs hálózatait;
* a közbiztonság és védelmi szféra infokommunikációs hálózatait. 
[@haig_zsolt_informacio_2015]

A létfontosságú információs rendszerelemek a létfontosságú rendszerelemek sajátos veszélyei mellett további hét, jellemzően aszimmetrikus fenyegetésnek vannak kitéve:

* kiberbűnözés;
* kiberterrorizmus;
* hacktivista mozgalmak;
* programozási/paraméterezési és üzemeltetési hibák. 

Ezek jelentős károkat eredményezhetnek, negatívan befolyásolhatják az üzem- és termelés folytonosságot, a hatékony vállalati működést, és az infrastruktúrák összekapcsolódásából eredő hatások folytán ágazati szintű problémákat okozhatnak.
[@bocsok_viktor_kritikus_2013]


### LRE, LIRE és FLOSS kapcsolata

Mint láthattuk, a Létfontosságú Információs Rendszerelemek védelme kiemelt feladat amelyet törvényi szabályozás is előír. Tekintve, hogy a LIRE rendszere igen összetett is lehet, könnyen elképzelhető, hogy közvetve vagy közvetlenül FLOSS komponenseket tartalmaz. A nyílt fejlesztési modellből származó FLOSS termékek biztonságossága illetve sérülékenysége éles vitákat váltott ki a szakemberek körében, ráadásul ezek a megoldások máshol nem tapasztalható egyedi sajátosságokkal rendelkeznek. Jogosan merül fel a kérdés, hogy a FLOSS komponensek egyedi sajátosságai -- amennyiben a rendszer valóban tartalmaz ilyeneket -- mennyiben befolyásolják a biztonságot, illetve milyen intézkedések hozhatók a kockázatok csökkentése érdekében.



<!-- vim: set ts=4 sw=4 columns=90 : -->
