Részkövetkeztetések
----------------------

Az előző fejezet folytatásaképpen ez a fejezet a külső sajátosságokat tárgyalta. A külső sajátosságokat elemezve az alábbi megállapításokra jutottam:

A nyílt forrásnak mint jelenségnek jelentős gazdasági és társadalmi haszna van. A tisztán nyílt forrású gazdaság ugyan nem lenne hatékony - így nem is kívánatos - de a megfelelő arányú együttműködés egyértelmű előnyökkel bír. A FLOSS Állami és nemzetközi szintű támogatása tehát a teljes társadalom számára előnyös, a munkamegosztás révén pedig nő a szoftverek biztonsági szintje. Az üzleti és nyílt modell kulturális különbségei valamint a berögzült szokások folytán a FLOSS hatásai és az OSSD módszerei ritkán szerepelnek az oktatásban, bár az utóbbi években pozitív változás érzékelhető e téren. A megfelelő egyensúly megteremtése érdekében a FLOSS specifikus oktatásra kiemelt figyelmet kellene fordítani. Gazdasági és társadalmi hatás tekintetében nem tudtam egyértelmű biztonsági hatásokat azonosítani, azon túlmenően, hogy a jelenség ismerete előfeltétele a helyes védelmi eljárások kidolgozásának. Ugyanakkor az azonosított javaslatok közvetve, hosszabb távon befolyásolhatják a Létfontosságú Rendszerelemek biztonságát is. Ezek az intézkedések viszont csak globális szinten kivitelezhetők, általában meghaladják egyetlen szervezet lehetőségeit. 

A FLOSS felhasználói szempontból bizonyos mértékig azonos tulajdonsággal rendelkezik mint a COTS termékek (az USA szabályzata egyenesen COTS terméknek tekint minden FLOSS terméket) ugyanakkor néhány fontos eltérést szem előtt kell tartani. A számtalan változat miatt a számunkra megfelelő termék kiválasztása nem egyértelmű, a megszokott minősítő rendszerek nem használhatóak, egyedi adatbázisok és modellek szükségesek. Az igen széles körű FLOSS komponens integráció sajátos problémákkal küzd. A helyi változtatások kezelésére és a White-box integráció során elvégzett ellenőrzésre különös figyelmet kell fordítani. A gyártófüggetlenség vonzó előny, de közvetlen biztonsági hatást nem sikerült azonosítani. A FLOSS felhasználói tábora eltérést mutat az üzleti termékek felhasználói táborától, azonban ez az eltérés nem szignifikáns. Míg bizonyos piaci szegmensekben a FLOSS piacvezető, más szegmensekben rendkívül alacsony a jelenlét és a választék.  A FLOSS migráció szempontjából nem különbözik jelentősen az üzleti termékektől. A vezetés gyakran ad hangot aggodalmának, de ezek az aggodalmakat inkább a bizonytalanság generálja, technikai szempontból nincs jelentős különbség a migráció terén sem. A vezetés és a kivitelezést végzők FLOSS-al kapcsolatos hozzáállásából adódó különbség oda vezethet, hogy a kivitelezők rejtett módon alkalmazzák a FLOSS komponenseket, ami szabályozás híján komoly biztonsági problémákhoz vezethet.  

Megállapítottam, hogy a FLOSS szabályozása jelenleg nem teljesen kiforrott. Jogalkotási tekintetben megindultak a kezdeti lépések, de vállalati szinten általában nincs kifejezett FLOSS specifikus szabályzat, esetleg egyáltalán nem is foglalkoznak a kérdéssel, az elfogadott tanúsítási rendszerek pedig nem illeszkednek jól a nyílt modellhez. A FLOSS licencelése összetett, és bár ez közvetlen biztonsági problémákat nem okoz, a rendelkezésre állást veszélyeztetheti. A licencelés nem mindig egyértelmű, a jellemzően komponens alapú felépítés miatt helyzet felmérése is kihívás lehet. A szervezetek nem mindig vannak tudatában a felhasználás pontos feltételeinek és nem ismerik a megfelelő licencű komponens vagy éppen a megfelelő licenctipus kiválasztásának helyes módszereit. A feltárt hiányosságok, elsősorban a tanúsítások hiánya miatt nagyon fontos lenne a magasabb szintű összefogás, hiszen a gyártók -- ez esetben a közösségek -- nem képesek megszerezni a szükséges tanúsításokat és általában nem is érdekeltek ebben. A tanúsítás a felhasználó érdeke, amelyet viszont egyedileg rendkívül erőforrásigényes elvégezni, ami jelentősen hátráltatja a FLOSS termék kihasználhatóságát.

Üzleti támogatás hiányában a nyílt modell terjesztési metódusa egyértelmű eltérést mutat, amelyek a biztonságra is hatással lehetnek. A hiteles forrás és változat beazonosítása nem egyértelmű, lobbitevékenység és jogi támogatás hiányában a magukat hitelesnek mutató szereplők elleni fellépés gyenge vagy nem is létezik. A közösséget nem ismerő felhasználó hibás vagy félkész terméket tölthet le, illetve előfordulhat, hogy azonosítatlan forrásból más -- esetleg kiskaput tartalmazó -- változatot szerez be. A közösségi támogatás megbízhatatlan, használata időben nehezen tervezhető, szociális készségeket követel, ugyanakkor a piaci siker nem befolyásolja a támogatás minőségét. Amennyiben van piaci alapon elérhető támogatás, a támogatást végző cégeket nem kötik engedélyek így a monopol helyzet hiánya és a folyamatos verseny folytán a szolgáltatás általában jobb minőségű. A bináris formában terjesztett termék vagy komponens sértetlensége elvben a forrás alapján tanúsítható, gyakorlatban viszont ez egyelőre nehézségekbe ütközik így a csomagolást végző fél iránti bizalom továbbra is követelmény. Mindamellett akár forrásról, akár binárisról legyen szó, a sértetlenséget biztosító kriptográfiai ellenőrző-összegek vizsgálatát feltétlenül el kell végezni. A belső támogatás alapját képező szervezett képzés gyakran hiányzik, így a megfelelő tudással rendelkező szakemberek felkutatása nehézségekbe ütközik. A formális képzési keretek (oklevél, tanusítvány) hiányában a szaktudás megléte legfeljebb felvételi tesztekkel ellenőrizhető.

Az előző fejezetben feltárt belső és a jelen fejezetben tárgyalt külső sajátosságok elemzése segítségével megállapítottam, hogy a nyílt fejlesztési modellben előállított FLOSS termékek olyan egyedi sajátosságokkal rendelkeznek, amelyek hatással lehetnek a FLOSS rendszert felhasználó LRE biztonságra tehát a H1 hipotézist elfogadtam.

 

