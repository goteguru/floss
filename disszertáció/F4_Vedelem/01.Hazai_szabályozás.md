
## Szervezeti szintű alapfeladatok

A 41/2015. (VII. 15.) BM rendelet előírja, hogy a szervezetnek informatikai biztonsági szabályzattal kell rendelkeznie. 
Az általam elvégzett elemzés arra enged következtetni, hogy az informatikai biztonsági szabályzatnak mindenképpen javasolt foglalkoznia a FLOSS kérdésével. A szervezetnek egyrészt ismernie kell a saját belső rendszereinek érintettségét, másrészt ismernie és szabályoznia kell a beszállítóitól származó rendszerek nyílt forrásból eredő esetleges problémáit (VID01). 

A szabályzatban ki kell térni a FLOSS rendszerek katalogizálásának kérdésére, a FLOSS licenszelés kérdéseire, a beszállítók ellenőrzésének lehetőségeire és az egyedi fejlesztésekben való részvétel szabályozására (VID09). A szervezet így tudja elkerülni az rejtett felhasználást (SG01) és a nemkívánatos adatszivárgásokat (SH08). A FLOSS rendszerek, komponensek minősítése és üzemeltetése egyedi eljárásokat igényel, amelyeket a szabályzatnak szintén rögzítenie kell.  

A szabályzatnak akkor is ki kell térnie a nyílt forrás kérdésére, ha a szervezet bizonyíthatóan nem használ ilyen jellegű szoftvert és belső fejlesztést sem végez. A FLOSS komponensek minősítésére nem megfelelő megoldás a COTS rendszerek esetén megszokott módszertan (SH04) és előfordulhat, hogy a nem nyílt forrású rendszerek előállítása során a partnerek által alkalmazott módszertan kritikus hiányosságai miatt a termék biztonsága nem éri el a kívánt szintet illetve a szervezet számára ismeretlen, fekete doboz jellegű tényező marad.  

Amennyiben a szervezet a fejlesztésben is részt vállal, a szabályzatnak ki kell térnie az információszivárgás kezelésének eljárásaira és a verzió-ütközések helyes kezelésére is.

Bár a vállalati gyakorlatban a felelősség partnerekre hárítása adott esetben kielégítő megoldást nyújthat, a Létfontosságú Rendszerelemek területén nem elegendő pusztán üzleti szempontokat vizsgálni. A rendszerek kritikus volta és az interdependencia jelensége megköveteli az információs rendszerek biztonságának átlagosnál mélyebb ismeretét.

A jogszabály előírja az információbiztonsággal kapcsolatos szerepkörök és felelősségek kijelölését.  Tekintettel a FLOSS rendszerek esetében feltárt jelentős eltérésekre érdemes lehet specifikusan nyílt forrással kapcsolatos szerepkör(öke)t meghatározni. A nyílt forrással kapcsolatos feladatok harmadik félre is átruházhatók, amely esetben ennek végrehajtási és ellenőrzési feltételeit kell a szabályzatban rögzíteni. 

A nyílt forrású rendszerek eltérő bánásmódot igényelnek, ami miatt a szervezet képzési szabályzatában is szükséges szerepeltetni a nyílt forrás témáját.  Képzésekkel kell tudatosítani a komponens integrációval járó veszélyeket és a biztonságos felhasználáshoz szükséges eljárásokat. A vezetők figyelmét fel kell hívni arra, hogy az OSSD fejlesztőit más módon kell motiválni, a megfelelő kommunikáció szerepe megnövekedhet illetve a FLOSS komponensek minősítésére nem alkalmas a COTS esetén megszokott módszertan.

A jogszabály értelmében valamennyi biztonsági szinten ki kell jelölni az *elektronikus információs rendszerek biztonságáért felelős személyt*. Fontos, hogy a feladatkört betöltő személy ismerje a FLOSS komponensek beazonosításának módszereit és a biztonságos használatukhoz szükséges egyedi eljárásokat. Amennyiben a szervezet több ilyen rendszert is használ vagy nyílt forrású fejlesztésekben is részt vesz, érdemes lehet specifikusan FLOSS személyt kijelölni.

Sajnos a FLOSS esetében a formális szakamberképzés ritka, könnyen előfordulhat, hogy a szervezet nem talál megfelelő szakembert és nincs bevett eljárás a szaktudás tanúsítására, az autodidakta képzés minőségére viszont nincs garancia. A FLOSS felhasználásáért felelős személy feladatkörébe tartozik, hogy meghatározza az érintett rendszerek körét, megállapítsa, hogy a felhasznált FLOSS elemek kielégítik-e a kiberbiztonság vonatkozó jogi követelményeit. Ez adott esetben egyáltalán nem egyszerű feladat, figyelembe véve, hogy a jogrend jelenleg nem tartalmaz FLOSS specifikus elemeket, az ilyen rendszerek ritkán szereznek formális tanúsítást, ami önmagában ellentétet jelent, amennyiben az alkalmazási terület előírja a formális tanúsítás meglétét.


Tekintettel arra, hogy a FLOSS vagy FLOSS elemeket tartalmazó rendszerek egyedi eljárásokat igényelnek, nagyon fontos, hogy az elektronikus információs rendszerek nyilvántartása a FLOSS beazonosítására is kitérjen.  Rejtett FLOSS használat esetén könnyen előfordulhat, hogy nem alkalmazzák a szükséges védelmi eljárásokat (VPR05).

A FLOSS komponensek nyilvántartásának másik oka, hogy a FLOSS komponensekben felfedezett sérülékenységet a komponensért felelős szervezetnek is jelenteni kell amihez ismerni kell annak származási helyét. Az eredeti verzió hibamentessége egyrészt közösségi érdek, másrészt ha az eredeti verzió javításra kerül, a szervezetnek nem kell a továbbiakban külön ágon vezetnie a javításait, ami leegyszerűsíti a folyamatot és csökkenti a hibalehetőségeket (VDE06).

A nyilvántartásnak a komponens listán felül rögzítenie kell a szállító, fejlesztő és karbantartó szervezet vagy személy elérhetőségi adatait. Közvetlen nyílt forrás felhasználás esetén rögzíteni kell a felhasznált verzió azonosítóját és az esetlegesen elvégzett egyedi javításokat (VPR06).  Az adott állapot rögzítésével elkerülhető a lehetséges problémák egy része, a frissítési függőségek okozta lavina effektus, ugyanakkor a biztonsági javítások hiánya növeli egy esetleges támadás sikerességét.

Megfelelő nyilvántartás esetén lehetőség van arra, hogy a nyílt rendszerben észlelt kritikus sérülékenység beazonosítását követően haladéktalanul fel lehessen venni a kapcsolatot a javítást potenciálisan leghamarabb elvégző féllel (VRS02).

A nyilvántartásnak érdemes több alternatív elérhetőséget is tárolnia. A nyílt forrás esetében a tényleges alkotók személyazonossága nem mindig határozható meg egyértelműen, az is előfordulhat, hogy a felvett hibajegyek válasz nélkül maradnak, illetve a hiba javításának ellenőrzése is késhet. Amennyiben az elektronikus információs rendszer nyilvántartása a hibabejelentő rendszert, a kapcsolattartó személyt és a javítások ellenőrzéséért felelős személy elérhetőségeit is tárolja a javítás folyamata jelentősen lerövidülhet.

## Kockázatelemzés

Valamennyi biztonsági szinten kötelező elem a kockázatelemzési eljárásrend és a biztonsági osztályba sorolás. Nyílt forráskód alkalmazása esetén a sikeres kockázatelemzés előfeltétele, hogy a kockázatelemzés a FLOSS egyedi sajátosságait figyelembe véve kerüljön végrehajtásra.

Mint korábban arra felhívtam a figyelmet, FLOSS esetében a formális tanúsítás gyakran hiányzik és az üzleti termékeknél általában alkalmazott megbízhatósági modellek nem adnak megfelelő eredményt.  A felhasznált szoftverek és komponensek kódját és metaadatait tehát olyan biztonság-centrikus megbízhatósági modellekkel kell elemezni amelyek alkalmasak a FLOSS rendszerek minősítésére (VID13). A metaadatok, például a forráskód, hibajegyek vagy a fejlesztői kommunikáció analízisével pontosabb kép alkotható a projekt várható sérülékenységeiről (VID16).  A kockázatelemzés során figyelembe kell venni, hogy a nem megfelelő megbízhatósági modell alkalmazása önmagában is kockázati tényező így lehetőség szerint dedikált FLOSS specifikus elemzési módszertant kell alkalmazni (VID18).

Amennyiben a szervezet fejlesztőket delegál a FLOSS közösségbe a kockázatelemzésbe érdemes ezeket a fejlesztőket is bevonni. A megfelelő változat kiválasztása és a változások követése nehéz és időigényes feladat. A FLOSS termékek esetében az alapértelmezett konfiguráció sem feltétlen biztonságcentrikus. 

A kockázatelemzés megbízhatóságának mérlegeléséhez ismerni kell a felhasznált dokumentáció és metaadatok minőségét valamint az alkalmazott minősítő eljárás korlátait. 

Elvben a kockázatok a forráskód direkt analízisével is felmérhetők (VID14) azonban erre a gyakorlatban csak nagyon egyszerű projektek esetében nyílik valós lehetőség. 

A kockázatelemzés során figyelembe kell venni, hogy:

* az eredeti kódbázisba sérülékenységet vezethetnek be, ami az upstream változaton keresztül eléri a szervezet kódbázisát;
* a beszállító vagy közösség monitorozza-e saját komponens projektjeit, az azokban bevezetett sérülékenységek ellen van-e hatékony ellenintézkedés;
* az eredeti kódbázis forkolása esetén a szervezet rendelkezik-e a folyamatos karbantartást biztosító erőforrásokkal;
* a komponensek közötti szoros függőségek miatt a komponens frissítése a részkomponens frissítését is maga után vonja, ami ütközéshez és hibákhoz vezethet;
* a kompatibilitás érdekében helyileg módosított komponens sérülékenységet vezethet be;
* a kis méretű fejlesztőtábor lassíthatja vagy ellehetetlenítheti a hozzájárulásaink időben történő integrálását;
* a fejlesztői vagy tesztelés alatti állapot használata növeli a sérülékenységek esélyét, a kívánt funkció azonban csak egy ilyen verzióban érhető el és a kiadás csúszása miatt a tesztelés alatti változatot kezdik el használni;
* a szervezet fejlesztőeszközei esetleg nem kompatibilisek a projektben használtakkal, ami lassítja  az együttműködést;
* probléma esetén felvett hibajegy válasz nélkül maradhat, javításának ellenőrzése késhet, reprodukálhatatlan ezért figyelmen kívül hagyják;
* a forrástároló, a publikus hibajegyek és a hozzá tartozó foltok folyamatos analízisével a támadó sérülékenységeket fedezhet fel és használhat ki, még azok javítása előtt;
* a fejlesztői kommunikáció monitorozásával a támadó javítás előtt tudomást szerezhet a sérülékenységről;
* egy esetleges támadó a forráskód szisztematikus elemzésével könnyebben fedezhet fel hibákat;
* a hibajegyek hibakeresési csatolmányaként érzékeny információ kerülhet fel a nyilvános hibakereső rendszerre;
* a fejlesztői kommunikáció elemzésével a támadó még javítás előtt tudomást szerezhet a sérülékenységről;
* a nyilvános fejlesztői dokumentáció tervezési hiányosságokat tárhat fel;
* a gyors kiadási sűrűség és munkaigényes frissítés miatt nem vezetik át a biztonsági javításokat a származtatott termékbe;
* a javításra nincs szerződésben biztosított időkorlát, a javítás jelentős mértékben késhet;
* a udvariatlanul kért hibajavítást nem javítják megfelelő sebességgel;
* a biztonság nem feltétlen elsődleges kritérium, amin a szervezet nem tud változtatni;
* az összetett függőségek folytán licencelési problémák merülhetnek fel;
* illetve, hogy kivitelezhető-e a szoftver életpályamodeljének elemzése.


Összességében elemezni kell a nyílt forrás egyedi jellegzetességeinek üzleti hatását és azok valószínűségét. A nyílt forrás nehezen befolyásolható pénzügyi eszközökkel, nem piacvezérelt, továbbá licencelési problémák illetve a forkolás veszélyeztetheti az üzemfolytonosságot (VPR17).

A fentieknek megfelelően a kockázatelemzés során a formális tesztelés kiváltására lehetőleg olyan FLOSS specifikus elemzési módszertant kell alkalmazni, amely kvantitatív eredményeket szolgáltat. Így biztosítható az objektív összehasonlíthatóság. A meghatározott jellemzőket dokumentálni kell és a lehető legszélesebb körben kell felhasználni a rendelkezésre álló metaadatokat (VID19). Tekintettel a forkolás és projekt-elhagyás kockázatára, a kockázatelemzésnek mindíg ki kell térnie a FLOSS termék életpályamodelljére (VID21) és a javítások reakcióidejére (VID28) is. Késztermék felhasználása esetén javasolt a FLOSS projekt függőségi elemzése, saját fejlesztésbe bevont projekt esetében pedig minden esetben érdemes elvégezni a függőségi elemzést, amely a felhasznált programkönyvtárak által bevezetett esetleges kockázatot is képes figyelembe venni (VRS06).

A kockázatok mérséklésének egyik módja a projekt forkolása, illetve a fejlesztésben történő részvétel. Ezek az esetek azonban újabb kockázati tényezőket vetnek fel, amelyeket az elemzés során szintén figyelembe kell venni. 

A jelenlegi jogszabályok nem tartalmaznak FLOSS specifikus kitételeket. Ennek ellenére ellenőrizni kell a jogi megfelelést és a belső szabályzatnak való megfelelést ugyanis a nyílt rendszerek egyedi sajátosságaik miatt nem feltétlenül tudják teljesíteni az előírt követelményeket, például a jogszabály által megnevezett hiteles PKI tanúsítók általi hitelesítést vagy a szabadalomhoz kötött biztonsági megoldásokat.  

A kockázatelemzés *végrehajtása* során FLOSS specifikus keretrendszereket kell használni, figyelembe kell venni a közösség életciklusát, a projekt metaadatait és szoftverfüggőségeit. A kockázatelemzést ismételten végre kell hajtani, ha az életciklusban vagy a támogatást nyújtó közösségben jelentős változás áll be. A projekt követésével, a hibajegyek esetleg a forrás elmzésével ezek a változások előrejelezhetők.


## Rendszer és szolgáltatás beszerzés

A szervezet beszerzési eljárásrendjének ki kell terjednie a FLOSS termékek beszállítóira, legyen az akár közvetlenül a közösség avagy üzleti partner. A FLOSS nagyon könnyen hozzáférhető, de ez nem jelenti azt, hogy az ellenőrizetlen felhasználásnak utat kellene engedni. A megbízhatatlan forrásból történő telepítés és szoftverhasználat jelentős kockázatot képvisel. 

A beszerzési eljárásrendben ezért ezért célszerű területenként külön, egyértelműen megfogalmazni a FLOSS komponensek és szoftverek elfogadható beszerzési forrásait. Források alatt értendőek a partnerek oldalai, letöltési portálok, szoftvertárolók, a programnyelvek szoftvertárolói és a segítségnyújtó oldalakon fellelhető forráskód részletek is.

Csak olyan forrást szabad megjelölni FLOSS letöltési pontként, amelynek hitelessége kriptográfiai módszerekkel ellenőrizhető. Az eljárásrendben érdemes kitérni az engedélyezett kódfelhasználás részleteire, a keresőmotorral történő FLOSS keresés korlátozásaira (ST10), a bináris változatok felhasználhatóságára és a hitelesnek tekintett szoftvertárolók és csomagkezelő rendszerek listáira. 

A szervezetnek meg kell határoznia a FLOSS beszerzéssel kapcsolatos felelősségi köröket és személyeket. A szabályozatlan FLOSS felhasználás mindenképpen kerülendő, következésképpen az ingyenes FLOSS beszerzéseket is szabályozni szükséges. Amennyiben ez elmarad és nincs kijelölt felelős, fenn áll a veszélye a rejtett felhasználásnak.

Az elektronikus információs rendszer fejlesztési környezetére és tervezett üzemeltetési környezetére vonatkozóan érdemes előírni a frissítések és változások ellenőrzésének gyakoriságát, valamint azt, hogy milyen esetekben kell a változtatásokat a közösségi változatba visszavezetni. A visszavezetés legfontosabb előnye, hogy a szervezetnek nem szükséges a továbbiakban külön karbantartania a módosításait, ami által számos inkompatibilitási és regresszós probléma elkerülhető. A visszavezetést akadályozhatja a fejlesztőtábor kis mérete vagy a bizalom hiánya.  A kockázat csökkentésének egyik módszere lehet, ha a szervezet támogatást nyújtó partnereket keres komponensek kiválasztása, konfigurálása és üzemeltetése érdekében. 

A dokumentációs követelmények megfogalmazásánál érdemes meghatározni, hogy  beszállító vagy a fejlesztést végző részleggel szemben milyen FLOSS specifikus dokumentációt vár el a szervezet illetve milyen védelmi intézkedéseket működtet az nyílt forrással kapcsolatos egyedi sérülékenységek csökkentése érdekében. Nem elegendő tehát pusztán a szervezet által használt nyílt forrás felmérése és dokumentálása, meg kell határozni azt is, mely beszállítók építenek FLOSS alapokra vagy használnak FLOSS komponenseket. A jogszabály értelmében a szervezetnek beszerzés során is érvényesítenie kell a védelem szempontjait, ehhez pedig elengedhetetlen, hogy a szervezet ismerje az információs rendszer előállítása során alkalmazott védelmi intézkedéseket. 
Ennek érdekében érdemes szerződéses követelményként meghatározni a fejlesztő vagy szállító számára, hogy a FLOSS specifikus védelmi intézkedések funkcionális tulajdonságainak a leírását is hozza létre és bocsássa rendelkezésére.

A védelmi intézkedési tervben szerepelnie kell, hogy a megvalósítás során valóban csak ellenőrzött források kerültek felhasználásra és az forráskód ésszerű mértékű ellenőrzése megtörtént. Az elvárt védelmi intézkedési terv része lehet minden további FLOSS specifikus adminisztratív vagy logikai intézkedés amely a szervezet saját fejlesztéseivel kapcsolatban a jelen fejezetben kifejtésre kerül. 


Az elektronikus információs rendszer specifikációjának meghatározását, tervezését, fejlesztését, kivitelezését és módosítását olyan biztonságtervezési elvek mentén kell megvalósítani, amely képes alkalmazkodni a FLOSS fejlesztési metodikájához. Különösképpen jelentős előrelépést jelent -- amennyiben a szervezet önálló fejlesztésként használ fel nyílt forrást -- ha a szervezet saját fejlesztőit tudja integrálni a fejlesztőközösségbe, így biztosítva a megfelelő lobbierőt, irányítási képességet és információáramlást. Amennyiben a részvétel nem megoldható, az integrációt mindenképpen adapter programozási minta segítségével kell megoldani, máskülönben nem biztosítható a hosszú távú karbantarthatóság vagy csere. 
	

Tekintve, hogy a szervezet külső elektronikus információs rendszereinek szolgáltatásaival kapcsolatban is kötelező megbizonyosodni afelől, hogy azok megfelelnek a szervezet által előírt információbiztonsági követelményeknek, az esetlegesen felmerülő FLOSS specifikus követelményeket a szolgáltatási szerződésben rögzíteni szükséges. A szerződésben vállalt követelmények betartását folyamatosan, külső és belső ellenőrzési eszközökkel ellenőrizni szükséges, illetve független értékelők szolgáltatásait kell igénybe venni. A nyílt forrás kritériumainak esetében ez annyit jelent, hogy a verziófrissítések megtörténtét és a kritikus biztonsági javítások végrehajtását ellenőrizni kell. Ez a megfelelő licensz és verziófájlok ellenőrzésével valamint automatizált hálózati azonosítás segítségével általában megoldható. A folyamatos ellenőrzés biztosítható továbbá a fejlesztőközösségek monitorozásával, saját fejlesztők integrálásával vagy ilyen felelőségi kör meghatározásával, a forráskód illetve a hibajegyek elemzésével és a központi hibajegy adatbázisok monitorozásával. 


## Üzletmenet (ügymenet) folytonosság tervezése


Az üzletmenet folytonossági terv két legfontosabb FLOSS specifikus eleme a 
forkolásra való felkészülés illetve az alternatívák biztosítása. 

A nyílt forrás jellemzően nyílt protokollokkal dolgozik, ennek megfelelően az alternatívák használata sok esetben viszonylag kis erőforrásigénnyel megoldható. 

A üzletmenet folytonossága veszélybe kerülhet, ha 

* a nyílt forrású rendszerelem vagy komponens licencelése megváltozik, ami sérti a szervezet által megkövetelt jogi megfelelőséget avagy lehetetlenné teszi az elvárt szabadalomhoz kötött biztonsági megoldás alkalmazását;
* a közösség felbomlik vagy nem képes tovább biztosítani az elvárt biztonsági követelményeket;
* az upstream változatból kikerül a szervezet számára kritikus szolgáltatás vagy kommunikációs protokoll;

Az ilyen helyzetek kezelése érdekében ki kell jelölni vészhelyzeti szerepköröket, felelősségeket, a kapcsolattartó személyeket. A szervezeten belül történő kijelöléseken túlmenően érdemes lehet a közösségben betöltött szerepeket és felelősségi köröket is nyilvántartani a gördülékenyebb hibaelhárítás érdekében.

Az nyílt forrás alkalmazásának van néhány fontos pozitív vonatkozása is az üzletmenet folytonosság tekintetében:

1. FLOSS esetén lehetőség van a forrás azonnali újrafordítására, a támadható képesség kikapcsolására vagy a kód közvetlen módosítására. 
2. A  forrás ismeretében egyértelműen beazonosítható a biztonsági problémát (vagy egyéb üzletmenet folytonosságot veszélyeztető) komponens, szolgáltatás vagy funkció.
3. A hiba újrafordítás segítségével saját hatáskörben minimális idő alatt elhárítható, amennyiben a szükséges szakismeret rendelkezésre áll.
4. Közvetlenül meghatározhatók a hibákat hatékonyan és gyorsan javító fejlesztők és a várható javítás ideje. Megfelelő motivációval és direkt kommunikációval a hiba gyorsabban és hatékonyabban orvosolható.
5. Szükség esetén a teljes rendszer forkolható, saját tulajdonba vehető.

Ezzel szemben negatívan hathat az üzletmenet folytonosságra, ha a hibákat hatékonyan javító fejlesztők nem kerültek beazonosításra, nem elérhetők; valamint ha a hibajegy válasz nélkül marad, reprodukálhatatlanság, elégtelen közösségi erőforrások avagy akár udvariatlan megfogalmazás miatt. Megfelelő szakértelem hiányában a szervezet nem tud élni a FLOSS nyújtotta előnyökkel.

A szervezet folyamatos működésre felkészítő képzésének részét kell képezze  FLOSS rendszerek és komponensek felhasználásával járó kockázatok és lehetőségek ismertetése (komponens integráció veszélyei, eltérő motiváció, közösségi viselkedés szabályai stb.)

A FLOSS terjesztési módszertana gyors egymás utáni kiadásokon alapul, ugyanakkor az új kiadásokban végrehajtott módosítások sérülékenységeket vezethetnek be vagy inkompatibilitást okozhatnak. A helyreállítási idő minimalizálása érdekében különösen fontos az ismerten működőképes változatok biztonságos tárolása és a helyreállítás tesztelése. 


## A biztonsági események kezelése

A szervezet eseménykezelési eljárásának ki kell terjednie az előkészület, észlelést, vizsgálat, 
elszigetelés és a megszüntetés/helyreállítás lépéseire. Nyílt forrás esetében az előkészületek alatt értendő a korábban már említett forkolásra való felkészülés, a monitorozandó metaadatok meghatározása és elérhetőségek rögzítése. Az észlelés történhet központi adatbázisok alapján, belső monitor rendszer segítségével vagy a közösség saját hibakezelő rendszereinek és egyéb metaadatainak direkt megfigyelésével. A vizsgálat egyedi jellegzetessége a forráskód közvetlen analízise, amire más esetben általában nem nyílna lehetőség. Az elszigetelés és helyreállítás tekintetében a korábban szintén említett gyors módosíthatóságot, újrafordítás lehetőségét érdemes kiemelni. 

Az elfogadott és megkívánt eljárásokról a közösséggel való együttműködés szintjéről és módjairól a rendszeresen frissített és ellenőrzött biztonsági esemény-kezelési terv nyújt tájékoztatást.

A FLOSS biztonsági eseményekkel kapcsolatos tényleges előnyeit csak úgy lehet kihasználni, ha a szervezet közvetlenül részt vesz a projekt fejlesztésében. Ezáltal biztosítható a gyors észlelés, az elszigetelés és helyreállítás végrehajtásához szükséges szaktudás. 


## Emberi tényezőket figyelembe vevő  biztonság

A szervezettel szervezettel szerződéses jogviszonyban álló külső szervezetekkel szemben megállapodásban, szerződésben megkövetelt elvárás, hogy a külső szervezet határozza meg az szervezettel kapcsolatos, az információbiztonságot érintő szerep- és felelősségi köröket, köztük a biztonsági szerepkörökre és felelősségekre vonatkozó elvárásokat is. Közvetlenül nyílt forrás felhasználása esetén ilyesmire nyilvánvaló okokból nincs lehetőség, ugyanakkor a megfelelő tájékoztatást nem szabad elhanyagolni. A szervezetnek érdemes kapcsolatba lépnie a közösséggel és szükség esetén tájékoztatnia a felhasználás módjáról és az ezzel járó felelősségről. A közösség tagjai nem mindig vannak tudatában, hogy komponensüket vagy rendszerüket kritikus megoldásokban is alkalmazzák, az információ megosztása segít erősíteni a felelősségteljes viselkedést.

A viselkedési szabályok kapcsán elmondható, hogy a szervezetnek a FLOSS kapcsán különös figyelmet kell fordítania a letöltések és ellenőrizetlen nyílt forrás felhasználás okozta veszélyekre, ezért tiltani kell a nem engedélyezett FLOSS szoftvertárolókat és letöltési pontokat. Az ellenőrizetlen -- kriptográfiai biztosíték híján ellenőrizhetetlen -- publikus letöltési helyek komoly  biztonsági kockázatot jelentenek a szervezet információs rendszerére. Nyílt forrás esetében ez fokozottan igaz, hiszen a letöltést végrehajtó személyben az a téves elképzelés alakulhat ki, hogy mivel nyílt forrást használ, azt előtte már több ember ellenőrizte. (Ez egyrészt nem feltétlenül igaz, másrészt a forráskód birtokában rendkívül könnyű a hátsó kapuk beépítése és az ezt tartalmazó változat publikálása.)

## Tudatosság és képzés

A tudatosság és képzés keretében fel kell hívni a figyelmet a nyílt forrás jelentette kockázati tényezőkre, különös tekintettel a népszerű téves elképzelésekre (a nyílt forráskód természetétől fogva biztonságos vagy jobb minőségű) valamint a hitelesség ellenőrzésének megnövekedett fontosságára. A FLOSS kiberbiztonsági kockázatai eltérhetnek a szokásostól. 
Nyílt forrás esetében nem mindig azonosítható egyetlen, jól definiált forrás szervezet és általában a megszokott PKI infrastruktúra sem elérhető. Alternatív hitelesítési megoldásokra van szükség, PGP, GPG kulcsokkal és hitelesnek minősített kriptográfiai ellenőrzőösszegekkel történik a hitelesség és sértetlenség ellenőrzése.

A jogszabály nem határoz meg külön FLOSS specifikus szervezetrendszert, ugyanakkor fel kell hívni a figyelmet a közösséggel való kapcsolattartás jelentős előnyeire. A fejlesztői kommunikációban való aktív részvétel meggyorsítja a hibakeresést az információáramlást és az esetleges javításokat. Tisztázni kell a feladatköröket is. A közösségnek nincs formális felelőssége, így szerepének fontosságát úgy lehet leginkább tudatosítani, ha a szervezet részt vállal a közösség napi munkájában, folyamatos jelenlétével, esetleg tanácsaival erősítve a közösség tudatosságát. 

Tisztában kell lenni azzal is, hogy a nyílt forrású közösségek esetén nincs számon kérhető hibajavítási idő és a javítási idő minimalizálása érdekében be kell tartani a korábban már ismertetett szociális és technikai peremfeltételeket. 
Az OSSD fejlesztőközösség tagjait más módon kell motiválni, nem lehet számon kérni és kényszeríteni.
Az elvégzett javítások visszavezetésének fontosságára és az ezzel kapcsolatos szociális és technikai feltételekre úgyszintén érdemes felhívni a figyelmet.


A FLOSS védelmi intézkedések hatékonyságával kapcsolatos eredmények és tapasztaltok megosztása más szervezetekkel és részlegekkel különösen fontos. A lehető leghatékonyabb védelmi megoldás kialakítása egyértelműen közös érdek, és mivel a dedikáltan FLOSS irányultságú védelmi intézkedések nem terjedtek el széles körben, rendkívül fontos, hogy az ezekkel kapcsolatos tapasztalatok minél könnyebben elérhetők legyenek.

A belső fenyegetések felismerhetősége érdekében a felhasználókban tudatosítani kell a FLOSS megoldások jellegzetességeiből adódó esetleges fenyegetéseket: a könnyű elérhetőség jelentette veszélyeket, a javítások kérésének eltéréseit és az alapértelmezett konfigurálás illetve publikusan elérhető konfigurációs állományok felhasználása által okozott kockázatokat. 
Fejlesztők esetén a komponens integráció veszélyeit, a folyamatos kiadások okozta kompatibilitási problémák lehetőségét, a közösségi munkájában való részvétel esetén pedig a szociális normák betartásának fontosságát és az információszivárgás lehetőségét. 


## Logikai védelmi intézkedések, tervezés

A fizikai védelmi intézkedések jellegüknél fogva nem kapcsolódnak közvetlenül a nyílt forrás fogalmához. 
A védelmi intézkedések harmadik nagy csoportjával, a logikai védelmi intézkedésekkel kapcsolatban viszont azonosíthatóak FLOSS specifikus elemek, amelyeket a logikai védelmi intézkedések tervezése során figyelembe kell venni.  


Tekintettel arra, hogy a nyílt forrás valamilyen szintű használata lényegében elkerülhetetlen, mindenképpen előnyös, ha FLOSS specifikus lépéseket sikerül a biztonságtervezési eljárás folyamataiba integrálni. A rendszerbiztonsági tervben meg kell határozni a nyílt forrással kapcsolatos dokumentációs követelményeket, engedélyezett frissítési methodikát, amelyet meghatározott időközönként felül kell vizsgálni. A cselekvési tervben pedig érdemes rögzíteni a nyílt forrással kapcsolatos egyedi jellegzetességeket, úgymint a forrásmódosítással kapcsolatos válaszlépések, hibejegykezelés és bejelentés eltérései valamint a jelentési kötelezettségek és kritériumok a közösség felé.


## Rendszer és szolgáltatás beszerzés

Az ebben a szakaszban bemutatott javaslatok csak akkor relevánsak, ha a szervezet saját hatókörben is végez vagy beszerez informatikai szolgáltatást vagy eszközöket illetve ha végez, vagy végeztet rendszerfejlesztési tevékenységet. 

A jogszabály előírja, hogy a rendszerfejlesztés során a szervezet vagy a rendszerszolgáltatás fejlesztője folyamatosan nyomon kövesse a elektronikus információs rendszeren (rendszerelemen vagy rendszer szolgáltatáson) elvégzett változásokat. A nyílt forrás egyik prominens jellemzője, hogy a közösségi fejlesztés során valamennyi változtatást valamilyen változáskövető rendszer rögzíti. Amennyiben a szervezet (vagy fejlesztő) ezeket a forrásokat felhasználja, felmerül a kérdés, hogy közösségi tárolás esetén a változások sértetlensége biztosítottnak tekinthető-e ha kizárólag a közösségi forrásra hagyatkozunk. Egyszerű és egyben javasolt megoldás, ha valamennyi felhasznált forrás teljes változási jegyzékét (változáskövető rendszer adatbázisát) a szervezet saját céljaira is archiválja. 

Az archiválástól függetlenül a felhasznált FLOSS forráskód módosításait folyamatosan figyelemmel kell kísérni. A FLOSS automatizált biztonsági frissítéseit külső szolgáltatásnak kell tekinteni, az itt végzett tevékenység ellenőrzést igényel. Az ellenőrzést a biztonsági tervben meghatározott biztonsági besorolás szerint kell végrehajtani. Történhet a forrás valamennyi változási deltájának manuális áttekintésével -- ami rendkívül idő és szaktudás-igényes folyamat -- vagy akár a közösség monitorozásán alapuló.

A fejlesztést végző részleg lehetőség szerint rendelkezzen verziókövetési tervvel. A FLOSS projektek gyors verzióváltásokkal dolgoznak, az új funkciók gyakran csak a fejlesztői verziókban elérhetőek. A fejlesztői verziók stabilitása és biztonsági szintje ugyanakkor nem éri el a stabil verziókét, ezért különösen fontos a felhasznált komponensek verzióinak pontos ismerete.

Fontos, hogy a nyomkövetés a FLOSS eszköz vagy rendszer fejlesztésének teljes életútját végigkísérje egészen a kivonásig. 

Mint látható, a közösség, közösségi munka monitorozása lényegében elkerülhetetlen. Ez megvalósítható külső partner szolgáltatása alapján, kifejezetten ilyen célú szerepkör meghatározásával, kulcsfejlesztők bevonásával, illetve -- ideális esetben -- saját fejlesztők projektbe történő integrálásával.

A változáskövetés tekintetében az alábbiakat kell első sorban szem előtt tartani:

* melyek az engedélyezett szoftvertárolók;
* melyek a megbízhatónak tekintett fejlesztők és nyílt kulcsaik;
* mely tárolókat és milyen időközönként kell archiválni;
* a közösségi szoftvertárolók és a szervezet által használt rendszer kompatibilitása;
* változtatások ellenőrzése;
* változások jóváhagyásának szabályozása;
* a nyílt projekt függőségeinek ellenőrzése.


A szervezeten belüli fejlesztés során általában érdemes saját fejlesztői ágat (branch) létrehozni, amelyet az upstream projekttel rendszeres időközönként ellenőrzött körülmények között szinkronizálni szükséges. Erre technikailag a napjainkban használatos valamennyi jelentősebb változáskövető rendszer alkalmas.  Az egyedi fejlesztői ág azt is lehetővé teszi, hogy az új változat csak a minimálisan szükséges funkciókat tartalmazza. A FLOSS rendszerek gyakran széleskörűen konfigurálhatók, de ezen funkciók egy része csak fordításkor vagy közvetlenül a forráskódban kapcsolható ki teljesen. A forráskód módosítása csak úgy követhető szisztematikusan, ha annak szoftvertárolója hozzáférhető és abból egyedi forkot készítünk. 

Az saját változat karbantartása során ellenőrizni kell, hogy a szoftvertárházak adatintegritás ellenőrzési képességeit helyesen és folyamatosan használják-e a komponensek integritás-ellenőrzése során. A modern fordítási környezetek felépítése meglehetősen komplex és számos külső erőforrást (könyvtárat,  segédeszközt), használnak fel, automatikus integritás ellenőrzés nélkül az adatok sértetlenség praktikusan nem  biztosítható.

Ugyanakkor az egyedi "fork" fenntartása rendkívül erőforrásigényes lehet, ezért törekedni kell arra, hogy a publikussá tehető változtatások (javítások és fejlesztések) lehetőség szerint a legrövidebb időn belül visszaolvasztásra kerüljenek az anyaprojektbe. 

Következésképpen a szervezet vagy fejlesztő legalább négy különféle ágat kell vezessen párhuzamosan: az eredeti projekt mester ágát, saját belső fejlesztés módosításait és stabil ágát valamint a visszavezetésre szánt módosítások ágát. 
Ha a szervezet a fejlesztésben közvetlenül nem vesz részt, a beszállítóktól akkor is meg kell követelni legalább a változások elkülönítését és a felhasznált változat dokumentálását. 

Amennyiben a körülmények lehetővé teszik, ideális megoldás, ha a szervezet csak formálisan ellenőrizhető forráskódot használ. A formális ellenőrzés segítségével biztosítható, hogy a forrásból készített program valóban pontosan a követelmény specifikációban definiált műveleteket végzi el, így nincs szükség a fejlesztők vagy tanúsítók iránti bizalomra, sőt tesztekre sem. Sajnos erre a megoldásra -- magas idő és szaktudás igénye folytán -- csak nagyon ritkán nyílik lehetőség. Természetesen önmagában a formális ellenőrizhetőség nem elegendő, minden változtatás után újra el is kell végezni a formális ellenőrzés lépéseit, hiszen e nélkül a lehetőség minden előnyét elveszti.


A biztonsági tesztelés kapcsán általánosságban elmondható, hogy az egészen kezdetleges projektektől eltekintve valamennyi FLOSS projekt tartalmaz egység-, rendszer-, és regressziós teszteket. Ugyanakkor az integrációs tesztek karbantartása és frissítése általában a fejlesztést végző félre marad. A hiányzó vagy hibás teszteket pótolni kell, ezért a megfelelő projekt kiválasztásának fontos eleme a tesztek minőségének ellenőrzése. 


A változáskövetés ki kell terjedjen a felhasznált komponensek és azok részkomponenseinek licensztípusának nyilvántartására is. Nem egyszer előfordul, hogy valamelyik komponens licenctípusa megváltozik és az új licenc nem feltétlenül kompatibilis a korábbival. A nyílt projekt jogi értelemben akár belső ellentmondásokat is tartalmazhat. Hasonló okból a fejlesztést végző partnertől is meg kell követelni a licenc-tudatosságot, a szállított szoftver esetén a felhasznált komponensek licenclistáját.

A fenti nehézségek miatt előnyös lehet ha a szervezet a FLOSS komponensek beszerzését  erre szakosodott szakértők révén szerzi be, és harmadik felet kér fel a komponens minősítésére valamint a biztonsági hiányosságok feltárására. A változáskövetést és licenckövetést erre alkalmas rendszerrel kell végezni.


A fejlesztők jogszabály által előírt oktatási tematikájában érdemes szerepeltetni a nyílt forrással kapcsolatos egyedi jellemzőket és azok hatásait. Nyílt forrással végzett munka során nem feltétlenül elegendő a szervezet által használt belső rendszerek ismerete, a nyílt projektek által alkalmazott népszerű forráskövető rendszerek hiányosságai, eltérései és biztonsági képességeinek ismerete elengedhetetlen, ezért ezeknek az oktatásban is szerepelnie kell. Ugyanez vonatkozik a nyílt licenctípusok ismeretére is. 


## Biztonsági elemzés

A szervezetnek előírt időközönként értékelnie kell az elektronikus információs rendszer és működési környezete védelmi intézkedéseit. Nyílt forrás használata esetén az értékelés részben vagy egészben kiterjeszthető a korábban meghatározott függőségekre is,  azokat ugyanis a legtöbb projekt további ellenőrzés nélkül használja fel.  A FLOSS rendszerek összetett függőségi kapcsolatban állnak egymással. A komponensek további alkomponenseket (könyvtárakat, osztályokat, modulokat) használnak. Ezeknek a függőségeknek a feltérképezésével és rutinszerű ellenőrzésével gyorsan eldönthető, hogy egy adott komponens milyen rendszerekre lehet hatással illetve a szervezet által igényelt funkcionalitás készlettel kapcsolatban állnak-e.

A szervezet által speciális értékelés keretében végrehajtott a biztonságkritikus szoftverelemek forráskód elemzését ki lehet terjeszteni a felhasznált nyílt forráskódú elemekre is. Néhány FLOSS projekt ugyan végez rosszhiszemű felhasználói és belső fenyegetést értékelő teszteket de ez egyáltalán nem általános, következésképpen ezt a szerepet a szervezetnek vagy megbízottjának kell átvállalnia.

Különösen előnyös lehet a nyílt forrás felhasználása olyan biztonságkritikus esetekben ahol az illegális adatgyűjtés elleni védelem kiemelt fontosságú (TCG kompatibilitás). Az illegális kommunikáció szteganográfiával legitim kódba rejthető, időzítés alapú kódolással akár teljesen el is tüntethető. Az egyetlen ténylegesen megbízható  megoldás, az eredeti  forráskód elemzése.  


## Konfigurációkezelés


Az elektronikus információs rendszerekhez a szervezet alapkonfiguráción alapuló,  dokumentált és karbantartott konfigurációt kell fenntartania.  A nyílt forráskódú elemek gyakran tartalmaznak valamilyen alapkonfigurációt és általában feltételezik, hogy a verzióváltás során a felhasználó az alapkonfigurációt is cseréli, tehát a verzióváltáskor (elsősorban főverzióváltáskor) egyáltalán nem feltétlenül biztosított a visszafele kompatibilitás. A szervezet konfiguráció-kezelő rendszerének erre fel kell készülnie. Az egyszerű karbantartás érdekében a konfigurációt, akárcsak a forrást érdemes változáskövető rendszerben tárolni.

A nyílt forrású csomagok terjesztése esetén általánosan bevett gyakorlat a digitális aláírások használata. A digitális aláírásokat és ellenőrző összegeket minden esetben fel kell használni a sértetlenség biztosítása érdekében. A szabad szoftverek könnyű célpontot jelentenek a támadó számára, hiszen egyszerűen módosíthatóak, terjesztésük pedig nincs feltétlen szervezethez kötve és több helyről (például tükörszerverek) egyszerűen beszerezhetők. Akkor sem feltétlen biztosított a sértetlenség, ha a letöltést hiteles forrásból történik, hiszen a szoftvertárolót vagy a kommunikációs csatornát megcélozva a támadó módosíthatta az adatokat. Az állomány sértetlenségének ellenőrzéséhez tehát a hiteles forrásból származó ellenőrző összegek helyes használata elengedhetetlen, nem véletlenül a jogszabály elő is írja ezek használatát. Ugyanakkor érdemes kiemelni, hogy a nyílt közösség által használt kriptográfiai eszközök eltérhetnek a megszokottól. Általában nem a PKI infrastruktúrát használnak, hanem a közösségi WoT rendszeren alapulnak. A konfigurációk és csomagok sértetlenségének ellenőrzéséhez tehát a szervezetnek részévé kellene válnia a WoT hálózatának, máskülönben az aláírókulcsok hitelessége nem biztosított.


A konfigurálás során a legszűkebb funkcionalitás alapelvét kell szem előtt tartani (3.3.6.7.). Ennek megfelelően a FLOSS komponenseket fordítás során úgy kell konfigurálni, hogy a lehető legkevesebb szükséges funkciót és függőséget tartalmazzák. A nyílt forrású szoftverek általában generikusak, következésképpen a szükségesnél várhatóan jóval több funkciót és képességet tartalmaznak. Ezek a képességek szinte minden esetben kikapcsolhatók konfigurációs szinten vagy fordítási időben. A minimális szükséges funkciókészlet elvének értelmében valamennyi nem használt képességet ki kell kapcsolni, amely hatékonyabbá teheti a szoftver működését és egyben csökkenti a kikapcsolt funkció és annak upstream projektjeinek esetleges hibáiból származó kockázatot. Ez alapvető eltérés a nem nyílt rendszerek konfigurációjától, tekintve hogy abban az esetben fordítási kapcsolók használatáról egyáltalán nem beszélhetünk azaz a nem kívánt funkcionalitás konfigurációs szinten deaktiválva ugyan de mindenképpen a rendszerben marad.

Az egyedi, csökkentett funkcionalitású változatot a korábban már tárgyalt módon érdemes külön verziókezelői ágon karbantartani.

Az elektronikus információs rendszer védelmének fontos része a jogosulatlan elemek automatikus észlelése. Ennek érdekében az előre meghatározott engedélyezett FLOSS letöltési pontokon kívüli valamennyi egyéb letöltési pontot érdemes monitorozni és szükség esetén megakadályozni a hálózati elérést. 



## Karbantartás

A FLOSS rendszerek karbantartása során, hivatalos támogatás híján a karbantartó gyakran közösségi fórumokon keresztül begyűjtött konfigurációs részeket használ fel vagy hasonló úton megszerzett tanácsokat alkalmaz. A visszakereshetőség és nyomonkövethetőség érdekében fontos, hogy a karbantartás változtatásait és lehetőség szerint azok forrását a szervezet valamilyen módon rögzíteni tudja.  A FLOSS rendszerekkel kapcsolatos hibajegyeket és azokra kapott válaszokat központi helyen érdemes rögzíteni.  Az adott rendszer aktuális biztonsági szintjének értékeléséhez folyamatosan ismerni kell az alkalmazott javításokat és potenciális hibajegyeket, amit egyetlen központi rendszer alkalmazásával lehet biztosítani.

A karbantartás során feltárt biztonságkritikus változtatásokat érdemes az eredeti projektbe visszavezetni -- amennyiben ez lehetséges -- avagy a közösség figyelmét felhívni a problémára. A FLOSS rendszerek házon belül megvalósított javításait nem minden esetben lehet az eredeti rendszerbe visszavezetni (jogi, technikai vagy szociális okokból), ez esetben külön karbantartói ágat kell vezetni a javításokról. 

A karbantartás során automatikus támogatásra kell törekedni. FLOSS esetében a jól definiált kvantitatív értékek határozhatók meg a projekt metaadatai alapján, lehetővé téve a projekt életciklusának automatikus elemzését. 




## Adathordozók védelme, azonosítás és hitelesítés

A nyílt forrású szoftverek magas kiadási sűrűsége folytán a statikus adathordozókon történő disztribúció marginális mértékű. 
Ugyanakkor a  helyi szoftvertárház tükröket is adathordozónak lehet tekinteni, amelyre a jogszabály előírja a kriptográfiai védelem biztosítását. A tárházak (szállításnak minősülő) frissítése során úgyszintén előírás az adatok bizalmasságának és sértetlenségének védelme érdekében alkalmazott valamilyen kriptográfiai mechanizmus.

Az interpreter alapú nyelvek esetében általánosan elterjed a komponensfrissítések szoftver csomagkezelő rendszeren keresztül történő elérése (CPAN, hackage, PyPi) amelynek támadásával a felhasznált komponens és így a célrendszer is támadható. Ilyen típusú rendszer használata esetén tehát az ellenőrzésnek a (al)komponensek tárolóinak forgalmára is ki kell terjednie.

Akárcsak a hálózati forgalom és a frissítések során, itt is szembesülünk a nyílt és az üzleti kriptográfiai ellenőrzési rendszerek eltéréseivel. Amennyiben a szervezet közvetlenül a közösségtől szerez be szoftvert vagy komponenseket, kénytelen a közösség által használt WoT alapú kriptográfiai tanúsítványokat használni, máskülönben a kriptográfiai védelemmel kapcsolatos előírások nem teljesíthetőek. A WoT alapú tanúsítványok nem szerezhetők be központosított forrásból, a szervezetnek magának is részévé kell válnia a hálózatnak, vagy megbízhatónak minősített forrásból kell a tanúsítványokat beszereznie.

Minthogy jelenleg ilyen, országos vagy nemzetközi szintű szervezet nem létezik, az esetenkénti részvétel pedig erőforrás igényes, előnyös lenne egy hazai hiteles WoT tárház kialakítása, ahonnan a gyakran használt kriptográfiai tanúsítványok megbízható módon beszerezhetőek átjárást képezve a PKI és a WoT rendszerek között.

A hitelesség szempontjaitól függetlenül a sértetlenség biztosítása érdekében a FLOSS szoftverek és komponensek letöltéséhez és frissítéséhez használt kriptográfiai kulcsokat be kell szerezni, biztonságos módon kell tárolni és szükség esetén ellenőrizni. 

A biztonságos tárolás javasolható módja egy helyi kulcs-adatbázis (keyserver) felállítása, amely külső fél számára elérhetetlen, csak az arra jogosult szereplők által módosítható és a szervezet által használt valamennyi tárház kulcsait tartalmazza. A szervezet forrás és szoftvertárházainak konfigurációját úgy kell módosítani, hogy kizárólag a belső kulcs-adatbázisban szereplő kriptográfiai kulcsokat fogadja el hiteles elemként. A WoT alapú kulcsokat PKI struktúrából származó digitális aláírásokkal is ellátva teljesíthető a jogszabályi követelmény. 

## Hozzáférés ellenőrzése

A FLOSS szoftver és forrástárházak automatikus és belülről indított frissítéseit külső hozzáférésnek kell tekinteni, ugyanis a frissítési mechanizmuson keresztül az elektronikus információs rendszer működése és beállításai könnyen módosíthatók. 
Emiatt a hozzáférés ellenőrzésre vonatkozó valamennyi, titkosításra, naplózásra és jogosultságra vonatkozó elvet a frissítések esetében is ugyanúgy kell kezelni, mint bármely más hozzáférés esetén.

Titkosítás tekintetében a már korábban említett módon kell eljárni, központi helyen rögzítve a hitelesség és sértetlenség ellenőrzéséhez szükséges kulcsokat. Valamennyi frissítési és letöltési hozzáférést naplózni szükséges a forrásként szolgáló tárház címével együtt. Amennyiben a forrástárház (DVCS) digitális aláírásokat alkalmaz a változáskészletek integritásának biztosítására, azokat is ellenőrizni szükséges.

Az információ megosztásának témaköréhez a nyílt forrás két egyedi módon kapcsolódhat: a forrásba visszavezetendő forrásadatbázis elérhetősége és publikálása valamint a hibajegyek rögzítése terén. Mindkét esetben javasolt az információmegosztás automatizált módszerekkel történő segítése, amely alapján a jogosult felhasználók egyszerűen eldönthetik, hogy a megosztásban résztvevő partnerhez rendelt jogosultságok megfelelnek-e az információra vonatkozó hozzáférési korlátozásoknak.  Ennek előfeltétele, hogy a forráskódban valamennyi nem publikus információ világosan definiált legyen.  Amennyiben a szervezet közvetlenül részt  vesz a projekt fejlesztésében, különösen fontos, hogy a publikus és belső fejlesztési ág világosan el legyen választva, közzététel előtt pedig valamennyi publikált információ átnézésre kerüljön. A publikálás lehetőség szerint az erre a feladatra felkészített un. 'Gatekeeper' feladatkörébe kell essen.


A hozzáférések kezelése során a legkisebb elégséges jogosultság elvét kell szem előtt tartani.


## Rendszer és információ sértetlenség

A szervezet által közvetlenül üzemeltetett vagy szolgáltatási szerződés alapján működtetett nyílt forráskódot tartalmazó elektronikus információs rendszer igénybevétele során az alábbiakat kell figyelembe venni.

A kártékony kódok elleni védelem hatáskörébe be kell vonni a frissítési forráscsomagok ellenőrzését is. Nehézséget jelent annak eldöntése, hogy a kiadott bináris csomag valóban az eredeti forrásból készült-e. Ennek automatizált eldöntése jelenleg nem megoldott, de folynak erőfeszítések a megismételhető fordítási folyamatok kialakítása érdekében. Ezek megjelenéséig azonban a hagyományos víruskereső megoldások alkalmazására kell támaszkodni. Alternatív megoldást jelenthet, a biztonsági patch-ek saját hatáskörben történő beépítése, amely jóval megbízhatóbb megoldás, de egyben jelentős szaktudást is igényel. 

Az automatizált riasztási rendszer kialakítása során hasznos lehet a nyílt közösség által használt algoritmikusan elemezhető publikus információforrások folyamatos felügyelete. Operációs rendszer esetén a legtöbb disztribúció alkalmaz valamilyen biztonsági riasztási mechanizmust, ezeket az automatizált rendszerbe kell építeni és folyamatosan monitorozni szükséges. Ezen túlmenően a hibakövető rendszer és a fórumok monitorozásával kulcsszavakra történő vagy mesterséges intelligencia alapú szűréssel idejében észlelhetőek a sérülékenységre utaló jelek. 

Ideális esetben a szervezet aktívan szerepet vállal a fejlesztői kommunikációban és hibakeresésben így az információáramlás gyors és megfelelő pontosságúvá válhat. 

A válaszlépések kivitelezése során oda kell figyelni rá, hogy a felvitt hibajegy válasz nélkül maradhat vagy figyelmen kívül hagyhatják. Ugyanakkor nyílt forrás közvetlen alkalmazása esetén lehetőség nyílik egy különleges válaszlépés típusra, az újrafordításra. Újrafordítás során a sérülékeny funkciókészlet teljes egészében kiiktatható és a szolgáltatás csökkentett funkcionalitással újraindítható. Ennek automatikus végrehajtása mindamellett nem javasolható, legfeljebb olyan formában, hogy a szervezet szoftverből két alternatív változatot tart fenn, egy erősen csökkentett kritikus funkcionalitás-készlettel rendelkező és egy másik teljes értékű változatot. A teljes értékű változat bővített képességeinek biztonsági problémái esetén automatikusan át lehet térni a csökkentett képességű változatra.

A végrehajtható kódok tekintetében a jogszabály úgy fogalmaz, hogy "Az elektronikus információs rendszer megtiltja az olyan bináris vagy gépi kód használatát, amely nem ellenőrzött forrásból származik, vagy amelynek forráskódjával nem rendelkezik". Nyílt forrás esetében az utóbbi kitétel természetszerűen teljesül, ugyanakkor nem árt szem előtt tartani, hogy forráskód birtoklása önmagában még nem biztosítja, hogy a bináris valóban megfelel annak, sőt, technikailag akár a fordítási környezet is módosíthat a végső bináris állományokon, hátsó kapukat vagy kártékony kódot helyezve el abban. Ennek okán nyílt forrás esetén csak olyan binárisok futtatását szabad engedélyezni, amelyek ismert és ellenőrzött forrásból, ismert és ellenőrzött fordítási környezetben fordítottak le és teszteltek vagy a fordítás folyamata reprodukálható.


## Naplózás és elszámoltathatóság

A korábban már tárgyalt okok miatt érdemes lehet valós idejű riasztást beállítani a nyílt forrású letöltési pontok elérésének figyeléséhez.  A riasztások kettős célt szolgálnak. Egyrészt biztosítják, hogy ne valósulhasson meg rejtett, szabályozatlan nyílt forráskód használat, másrészt felderíthetőek a nem ellenőrzött (esetleg nem kívánatos) frissítések (ide értve a felhasznált komponensek frissítéseit is).

A naplózandó események közé kerülhetnek továbbá a nyílt forrású komponens verzióváltások, konfigurációs módosítások, frissítések és a külső forrástárolókkal való kommunikáció (amennyiben a szervezet közösségi fejlesztést is végez).

## Rendszer- és kommunikáció védelem


Az elektronikus információs rendszernek meg kell gátolni a megosztott rendszer-erőforrások útján történő jogosulatlan szándékos vagy véletlen információ áramlást. A nyílt fejlesztési modellben alkalmazott forráskövető és hibakövető rendszer megosztott erőforrásnak tekintendő, ennek megfelelően gondoskodni kell ezen megoldások megfelelő jogosultsági rendszeréről és meg kell határozni az egyes alrendszereken megosztható információk körét.

A fejlesztésben részt vevő munkatársak számára egyedi PGP (GPG) kulcsokat kell létrehozni, amelyet a forráskövető-rendszer változásainak digitális aláírására minden esetben fel kell használni. A kulcsok használata során PKI architektúrával párhuzamosan a GPG rendszer biztonságos használatához szükséges aláírásokat, kulcskiszolgálót és visszavonási listákat is biztosítani kell.

A nyílt forrású szoftverek kiadási ciklusukból adódóan gyakran alkalmaznak frissítéseket. Az adatátvitel sértetlenségének elve értelmében a frissítések ellenőrzését megfelelő erősségű kriptográfiai biztosítékok mellett lehet csak igénybe venni. A nyílt forrású rendszerek minden disztribúciója során ma már általános ezek használata, ugyanakkor ellenőrzésük kihívást jelenthet, részben az aláíró kulcsok hitelességének problematikus ellenőrizhetősége miatt, részben az eljárás nem kötelező volt amiatt. A sértetlenség biztosítása érdekében érdemes a szabályozás kiegészítéseként automatizált módszerekkel kikényszeríteni a frissítések ellenőrző összegeinek és aláírásainak hitelesség ellenőrzését. A modern szoftverfejlesztési gyakorlatban egyre inkább támaszkodnak a komponens alapú fejlesztésekre. 

