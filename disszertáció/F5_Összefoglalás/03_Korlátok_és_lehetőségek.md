## Eredmények érvényessége

A kutatás tervezése során igyekeztem körültekintően eljárni, hogy az elért eredmények érvényessége a kitűzött céloknak megfelelő szintű legyen.  Úgy gondolom a rendelkezésemre álló erőforrásokhoz képest sikerült átfogó és teljes körű képet adni a feldolgozott témáról, de az általam alkalmazott módszertannak és az egyszemélyben végzett kutatómunkának természetszerűen vannak bizonyos korlátai. Az itt elért tudományos eredmények csak ennek kontextusában értelmezhetők. Az alábbiakban ezeket a korlátokat ismertetem.


### Belső érvényesség

Az adatgyűjtést és az analízist egyedül végeztem, aminek következtében óhatatlanul bizonyos mértékű szubjektivitás terheli az eredményeket. Ennek tudatában munkám során igyekeztem a szubjektivitás mértékét minimálisra csökkenteni. A vonatkozó kutatásmódszertani elveknek megfelelően a kutatás minden szakaszát előre lefektetett objektív szabályrendszer használata mellett szisztematikusan végeztem, egyértelmű osztályozási struktúrát alkalmaztam, az egyes szakaszokat eltérő időpontban felülvizsgáltam és iterációs módszerrel folyamatosan javítottam. 

Ugyanakkor a kutatás egyes részeiben kénytelen voltam bizonyos mértékig saját műszaki tapasztalataimra és józan ítélőképességre is hagyatkozni, ami természetszerűen szubjektív. Ilyen kutatási szakasz a FLOSS sajátosságok osztályozási rendszere vagy a vonatkozó sérülékenységek és kontrollok végső meghatározása és osztályozása. 


Az eredményeket befolyásolhatta az adatgyűjtés során kiválasztott publikációk halmaza. A kiválasztási halmaz okozta torzítások kivédése érdekében igyekeztem több forrásból nagy mennyiségű releváns információt feldolgozni. A második fejezetben bemutatott keresőszöveget úgy választottam meg, hogy a lehető legnagyobb de még feldolgozható mennyiségű kiindulási adattal dolgozhassak. A publikációk kiválasztása és osztályozása manuálisan történt, ami újabb szubjektív elemet visz a kutatásba. Praktikus lett volna egy második kutató segítségével validálni a kiválasztási halmaz helyességét de erre nem volt lehetőségem. Mindamellett a beazonosított biztonsági sajátosságok forrásainak átfedései azt tanúsítják, hogy az eredmények kellően megalapozottak.

Véleményem szerint a megállapított sajátosságok alapján levont következtetések érvényessége a kutatás célkitűzéseinek megfelelő, ellenben a sajátosságok teljeskörűségére nincs biztosíték. Sajnos maga a kutatási módszer sem tette ezt lehetővé, hiszen elképzelhető, hogy a tudományos közösség sem derítette fel a FLOSS sajátosságok egy részét, sőt már a felderített jellemzők arányának becslése is problematikus.


Összefoglalva, az itt bemutatott eredmények nem teljes körűek de a FLOSS kutatás jelenlegi állapotához mérten megalapozottak és jól használhatók a meglévő külső és belső FLOSS szabályozások kiegészítésére és pontosítására.


### Külső érvényesség

A kutatómunka céljai közt szerepelt, hogy az elért eredmények a megcélzott területen jól általánosíthatóak legyenek. Ennek biztosítására rendszerszemléletű megközelítést alkalmaztam, a lehető legnagyobb látókörrel megközelítve a problémát folyamatosan szűkítve azt a célterület felé. Az feldolgozott a információ sajátosságai és módszertan miatt azonban a generalizálás során körültekintően kell eljárni. 

* A forrásként szolgáló publikációk többsége elsősorban a jelentősebb nyílt forrású közösségekkel és azok termékeivel foglalkozik, így a megállapítások egy része csak azokra érvényes bizonyítható módon. A nyílt modell közösségeinek jó része kicsi, gyakran egy személyes projekt, amelyek vizsgálatával csak kevesebb tanulmány foglalkozik. Az elemzések során több ilyen publikációt is feldolgoztam és igyekeztem figyelembe venni az ezekben azonosított különbségeket, de a nagy projektekre koncentráló forrásanyag túlsúlya biztosan torzítja az eredményt.

* A FLOSS sajátosságok sokkal inkább általános gráfszerű kapcsolatban állnak egymással semmint az itt bemutatott hierarchiában. Más kutató valószínűleg némiképpen más osztályozási rendszert alkalmazott volna. Ennélfogva a FLOSS taxonómia mint eredmény nem tekinthető abszolút osztályozási rendszernek, pusztán egy változat a számtalan lehetséges közül. A kutatás végső célját tekintve ennek a korlátnak véleményem szerint nincs jelentős hatása, hiszen a sajátosságok osztályba sorolását a szisztematikus vizsgálat biztosítása végett vezettem be azért, hogy az egyes kategóriákon módszeresen végig lehessen menni és a duplikációkat egybe lehessen olvasztani. Bármely más csoportosítás, más úton ugyan, de hasonló végső eredményre vezetett volna. Minthogy az osztályozás nagy mennyiségű anyagot dolgoz fel, a lehetőségekhez mérten teljes körű, így más kutatások számára is használható keretrendszert biztosít. 

* A Létfontosságú Rendszerelemek szigorú belső szabályozása folytán nemigen volt lehetőségem betekinteni az ottani folyamatok részleteibe. Személyes találkozók keretében sikerült ugyan bizonyos mennyiségű információt összegyűjtenem (OKF, OMSZ) de a kritikus szabályozási folyamatok egészére nem volt rálátásom. A kapott információk publikálására sem kaptam engedélyt, így a kutatás elsősorban a nagyvállalatok szabályozási mintáin és az USA szövetségi információs rendszerek számára készült publikus kiadványain alapul. Véleményem szerint ezek a lehetőségekhez képest jól lefedik a megcélzott területet, de az eredményeket ennek fényében kell értelmezni.

* A kutatás a beazonosított problémákhoz nem határoz meg valószínűségeket, következésképpen kockázatkezelési célokra csak úgy használható, ha ezeket saját vagy külső forrásból sikerül meghatározni. 

 
