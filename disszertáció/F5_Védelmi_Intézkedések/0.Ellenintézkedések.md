Védelmi intézkedések{#sec:ELLENINT}
=====================


A feltárt biztonsági kockázatok kezelésére a FLOSS felhasználó szervezetnek megfelelő védelmi intézkedésekre van szüksége. A kutatási céloknak megfelelően olyan átfogó, rendszerszintű és kockázatkezelési szempontokat is figyelembe vevő keretrendszert kerestem, amely alapján az egyes problémák kezelésére használható védelmi intézkedéseket rendszerezett módon tudom összeszedni.

A lehetséges jelöltek a következő keretrendszerek voltak:

* A ISO 27001 szabvány, amely kevésbé technikai, inkább kockázatkezelési szemléletű, kis és nagyvállalatok számára is tartalmaz hat szakaszba gyűjtött javasolt módszereket. Publikus, de nem ingyenesen elérhető. 
* NIST Special Publication 800-53, kifejezetten biztonsági szemléletű dokumentum, amely 20 különféle adatvédelmi és biztonsági rendszabály csoportot definiálása segítségével segíti a USA szövetségi ügynökségeinek kockázatkezelését. Publikusan elérhető, ingyenes.
* A PCI DSS szabvány 12 javasolt módszert nyújt az adatbiztonság és biztonsági szabályozás kialakításához. Az elektronikus fizetőeszközök feldolgozására és tárolására koncentrál. Ingyenesen nem elérhető. 
* COBIT/ITIL amely a ISO 27001-el szemben inkább ernyő keretrenszer (COBIT) illetve az IT szolgáltatások üzleti célokhoz illesztésével fókuszál (ITIL). Nem biztonság az elsődleges céljuk. ITIL process Security Management az ISO/IEC27001-en alapszik. Ingyenesen nem elérhető [@gerberding_nist_2017].
* NIST Cybersecurity Framework [@national_institute_of_standards_and_technology_framework_2018], kibertámadások megelőzésére, felderítésére és válaszlépésekre koncentráló szabályozási keretrendszer. Ingyenesen elérhető.

A szóba jövő lehetőségek közül a NIST Cybersecurity Framework [@joint_task_force_transformation_initiative_security_2013] v1.1-es verziója által használt rendszerezést használtam. A keretrendszer választását indokolja, hogy szabadon és ingyenesen elérhető, kiforrott, rendszerelvű, kockázat orientált és nem utolsó sorban létfontosságú rendszerek igényeit is figyelembe vevő publikációról van szó amely eredetileg kifejezetten létfontosságú rendszerelemek kiberbiztonsági folyamatainak támogatására készült. A keretrendszer az implementációs szinttől a üzleti folyamatokon keresztül a vezetői szinten eldőlő kockázatkezelési döntésekig valamennyi területet összefogja, így megfelel a kutatás célkitűzéseiben megfogalmazott rendszerelvűség követelményének.

A NIST Cybersecurity Framework Core öt nagy feladat alá sorolja be a kibervédelem kategóriáit:

* Identify azaz Azonosítás (ID);
* Protect azaz Védelem (PR);
* Detect azaz Felderítés (DE);
* Respond azaz Válaszlépések (RS);
* Recover azaz Helyreállítás (RC).

A keretrendszer a feladatokhoz összes 23 kategóriát definiál, amelyeket aztán további 108 alkategóriára bont fel. A kategóriák valamennyi nagyobb védelmi funkciót lefedik az eszközkezeléstől kezdve a kockázatkezelésen, fizikai védelmen, képzésen, adatvédelmen és sok más egyében át a helyreállítási és fejlesztési feladatokig. A keretrendszer nagy előnye, hogy hivatkozásokat tartalmaz a népszerű ajánlásokhoz, azaz minden egyes alkategóriánál pontos referenciákat találunk a CIS CSC, COBIT 5, ISA 62443, ISO/IEC 27001:2013 és a NIST SP 800-53 (Rev. 4) megfelelő szakaszaihoz. Ezeknek a hivatkozásoknak a segítségével könnyen beazonosítható a kontextus és a kategória esetében releváns védelmi intézkedések. 

A FLOSS biztonsági sajátosságainak elemzése során meghatároztam és a valószínűsíthető problémákat és a publikációkban javasolt lehetséges védelmi intézkedéseket, ennek megfelelően a fejezetben bemutatott védelmi intézkedések meghatározását két forrás alapján végeztem az alábbiak szerint: 

1. A korábban mások által javasolt védelmi intézkedéseket beillesztettem a biztonsági keretrendszerbe ahol ezt indokoltnak találtam.
2. A keretrendszer által javasolt biztonsági intézkedések leírása alapján javasoltam valamilyen megoldást, amivel az adott FLOSS specifikus problémát kezelni lehet. 

A [-@sec:ICS]. fejezetben tárgyalt ICS/SCADA rendszereket a NIST Cybersecurity Framework nem kezeli külön, azonos feladatokat tart szükségesenek IT és OT esetben egyaránt, azzal a kitétellel, hogy a kibervédelmi kockázatbecslés és kockázatkezelés során figyelembe kell venni az eltérő műveleti környezetet valamint teljesítmény és megbízhatósági kritériumok különbségeit. Ennek megfelelően a védelmi intézkedések meghatározása során nem különböztettem meg az OT rendszereket, de általánosságban az alábbi szempontokat kell figyelembe venni:

* Figyelembe véve, hogy ma már léteznek nyílt forrású SCADA rendszerek és származhatnak belső fejlesztésből is, a SCADA és IT rendszerekre azonos szabályok vonatkoznak. 
* A HMI (mint komponens) értékelésekor a nyílt forrású komponensekre vonatkozó szabályok szerint kell eljárni amennyiben az releváns.
* Jelnleg a PLC-k esetében elenyésző a nyílt forrás jelenlétének esélye, bár a jövőben ez változhat. 
* DCS esetében a gyártó mint beszállító vizsgálata lehet érdekes, tehát a zárt forrású dobozos termékek forgalmazóihoz hasonlóan a nyílt forrású szabályozás megléte és a megfelelő tudatosság felmérése a feladat.

Minthogy a keretrendszer minden ponthoz meghatározza a vonatkozó biztonsági ajánlások megfelelő fejezeteit is, azok áttanulmányozásával véleményem szerint kellő pontossággal meg lehet határozni a probléma rendszer szintű hatáspontjait és a kezeléséhez szükséges lépéseket. A védelmi intézkedések számozásánál az ajánlás eredeti kódolását alkalmaztam -- annak ellenére, hogy az értekezés egységesen magyar nyelven íródott -- mert úgy találtam, hogy a jelölésrendszer megváltoztatása nehézkessé tenné az eredeti kategóriák beazonosítását. 

Természetesen nem állt szándékomban teljes körű szabályzatot alkotni -- ez az értekezés kereteit és egyetlen szerző lehetőségeit messze meg is haladná --  a célom az volt, hogy szisztematikus módszerekkel be tudjam azonosítani mindazokat a hatáspontokat ahol a feltérképezett problémák ellen védekezni kell, ezzel segítve a szabályzat tervezők és döntéshozók későbbi munkáját.





