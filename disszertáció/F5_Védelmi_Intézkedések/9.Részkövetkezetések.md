Részkövetkeztetések
---------------------

Ebben a fejezetben a NIST Cybersecurity Framework elemeit vetettem össze a korábban meghatározott nyílt forrású sajátosságokkal kapcsolatos javaslatokkal és sérülékenységekkel. Mint kiderült, valamennyi főkategóriában definiálhatók nyílt forrás specifikus elemek, következésképpen a nyílt forrással kapcsolatos szervezeti szabályozásnak is végig kell követnie a teljes folyamatot.

Az *azonosítás* során meg kell bizonyosodni afelől, hogy a szervezet megfelelő szabályozással rendelkezik-e a FLOSS specifikus kockázatok kezelésére. Fel kell mérni a FLOSS eszközkészleteket, azok forrását és beszerzési útját, meg kell határozni a FLOSS felhasználással kapcsolatos felelősségi köröket, személyeket és a beszállítók szerepét, továbbá ellenőrizni kell, hogy a FLOSS elemek kielégítik-e a kiberbiztonság jogi követelményeit. Az általános kockázatfelmérés és a beszállítói lánc kockázatkezelése során a FLOSS komponenseket és szoftvereket nem javasolt a rendszer többi komponensével azonos módon vizsgálni. A fejlesztési sajátosságokat kezelni képes, dedikált nyílt forrású szoftver elemzési modellekkel kell dolgozni, amely többek között figyelembe veszi a szoftver egyedi életciklusát, a forkolás lehetőségét, a fejlesztében való részvétel lehetőségét, a javítási és kiadási jellemzőket és egyéb nyílt forrású sajátosságokat.

A *védelem* kialakítása során külön figyelmet kell fordítani arra, hogy a képzés tematikájában a FLOSS sajátosságokból eredő kockázatok is szerepeljenek. A nyílt és zárt fejlesztési modell technológiai eltéréseiből adódóan a szervezetnek a megszokott PKI-n túlmenően készen kell állnia a nyílt modellek által favorizált kriptográfiai eljárások hatékony használatára és a lehetséges beszerzési források nyilvántartására. Ez egyaránt elengedhetetlen a frissítések és a fejlesztői foltok sértetlenségének ellenőrzése során. Amennyiben a szervezet a fejlesztésben való részvétel mellett dönt, szabályozni kell a fejlesztői csatornákon keresztül áramló információt (fejlesztői kommunikáció, forráskód tárolók). A védelmi intézkedések kialakítása során figyelembe kell venni, hogy nyílt forrás esetén lehetőség van a kód azonnali módosítására, a komponensek minimális szükséges funkcionalitással történő fordítására, adott esetben formális ellenőrzésre, amely megnövelheti a rendszer ellenállóképességét csökkentve a kockázatot. 

A *felderítés* lépéseinek tervezése figyelembe kell venni, hogy a nyílt modell könnyen elérhető és általában dinamikusan változó terméket eredményez, így szükségessé válhat ezen változások folyamatos monitorozása. A letöltött rövidebb parancsfájlokat érdemes tesztrendszeren vagy manuális módszerekkel ellenőrizni, az automatikus frissítések és forrástárolók elérési pontjai pedig automatizált módszerekkel szabályozhatók és monitorozhatók. Közösségi érdek, hogy a szervezet valamennyi felfedezett sérülékenységet -- esetlegesen a javasolt folttal egyetemben -- a lehető leghamarabb eljuttassa a fejlesztőközösséghez. 

A *válaszlépések* tervezése során meg kell határozni, hogy a nyílt forrás esetében jóval szélesebb válaszlehetőségek közül mely események esetén milyen válasz adható. I. típusú felhasználási gyakorlat felett már nincs lehetőség a hagyományos támogatás igénybevételére, a FLOSS modell egyedi sajátosságait figyelembe vevő válaszlépésekre van szükség. Ez történhet a hibás funkció kikapcsolásával, belső fejlesztés során megvalósított vagy az eredeti fejlesztők segítségével elvégzett javítás révén. Amennyiben a javítás hagyományos módja nem kielégítő, általában beazonosíthatók és motiválhatók az eredeti kulcsfejlesztők. A hibajegyekkel kapcsolatos válaszlépés tervezése során figyelembe kell venni pszichológiai tényezőket is, FLOSS esetében magasabb szintű, technikai jellegű jelentésekre van szükség.

A *helyreállítás* általános lépései a FLOSS megoldások esetében is alkalmazhatók, de regresszió elkerülése végett különös figyelmet kell fordítani az esetleges javítások forrás projektbe történő visszavezetésére. 

Megállapítom, hogy a szervezeti szinten definiálható védelmi intézkedések önmagukban nem képesek a FLOSS felhasználás jelentette veszélyforrások teljes spektrumát lefedni, a ideális védelem eléréséhez állami vagy európai szintű összefogás lenne szükséges.

Összességében kimondható, hogy az I. típusnál magasabb FLOSS felhasználási szint az üzleti termékek esetében bevált gyakorlattól jelentősen eltérő speciális igényeket vet fel, amelyeket a azonosítás, védelem, felderítés, válaszlépések és helyreállítás tervezése során egyaránt figyelembe kell venni. 

A kifjezetten LIRE vizsgálatához fejlesztett NIST Cybersecurity Framework kategóriái alapján elvégzett analízis során összesen 19 kategóriában tudtam olyan védelmi intézkedéseket definiálni, amelyek képesek növelni az információs rendszer védelmi képességeit. A védelmi képesség pontos mértékének megállapítása meghaladja a kutatás kereteit, valamilyen mértékű hatás léte azonban nem kétséges. 
A fentiek alapján megállapítom, hogy a H2 hipotézis helytálló. 


