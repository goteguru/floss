Részkövetkeztetések
----------------------

A fejezetben KC-1.2 és KC-1.3 alatt megfogalmazott célok elérése érdekében megvizsgáltam a nyílt forrás belső sajátosságait. A KC-3 és KC-4 célok elérésének előkészítéseként kategorizáltam a lehetséges hatásokat és a kutatói közösség által lehetségesnek tartott védelmi intézkedéseket. Megállapítottam, hogy a FLOSS fejlesztési módszertan és az általa létrehozott termék -- belső tulajdonságai alapján vizsgálva -- az üzleti modell esetében megszokottól eltérő, egyedi sajátosságokkal rendelkezik.

Fejlesztési modelljét tekintve a FLOSS módszertan erősen eltérőnek mutatkozik, olyan jellemzőkkel bír, amelyek a zárt fejlesztés során kritikus hiányosságnak számítanának, ugyanakkor kiterjedt tesztelés és alternatív kódelfogadási módszerek révén végső soron mégis jó minőségű kódot képes előállítani. Megállapítottam, hogy a két modell az utóbbi években folyamatosan közeledik, mindkettő átvett a másikból bizonyos elemeket, de a különbségek még mindig elég jelentősek ahhoz, hogy a kooperáció során nehézségeket és így biztonsági kockázatot jelentsenek.

A FLOSS szoftverek és komponensek terméktulajdonságok tekintetében nem térnek el jelentősen az üzleti verzióktól. A felhasználók gyakran említenek különféle problémákat ezek azonban elsősorban a támogatás hiányára, a nem megfelelő képzésre vezethetők vissza. A FLOSS támogatói hasonlóképpen hosszasan sorolják az előnyöket, ugyanakkor ezek sem megkülönböztető termékjellemzők, mintsem a rugalmas felhasználást érintő előnyök. Az egyetlen valós terméktulajdonság a magasabb minőség és biztonsági szint, ez azonban nem ellenőrizhető, a téma kapcsán folyamatosan ellentétes eredmények születnek. Mindkét modellből származnak kimagaslóan jó minőségű és gyenge termékek. A különbség elsősorban a minőség tanúsításának módjában és a tanúsítás ellenőrizhetőségében mutatkozik meg és nem a termék tulajdonságaiban.

Valós biztonsági hatást jelent a dokumentáció esetleges hiánya vagy gyenge volta, ugyanakkor ez sem specifikusan FLOSS jelenség, az üzleti termékek esetén is előfordul, a gyakoriság szignifikáns eltérését tanúsító megbízható adatok nem azonosíthatók. Gyakran említett eltérés a magas szintű konfigurálhatóságból származó nehéz beállítás és az ezt megkönnyítő automatizált "varázslók" hiánya. Ez az eltérés nem általános, ráadásul nehéz eldönteni, hogy az alapértelmezés megléte vagy hiánya hat-e hátrányosabban a biztonságra. Az ésszerű alapértelmezés segíthet elkerülni a kezdeti hibákat, ugyanakkor a dokumentáció figyelmen kívül hagyására ösztönöz. Kritikus környezetben a beállítások részletes ismeretének hiányában nyilvánvalón alacsonyabb biztonsági szint érhető el, mintha azok megértését a termék kikényszeríti. A FLOSS termékek átlagosan hordozhatóbbak de a hordozhatóság közvetlen biztonsági hatásait nem sikerült azonosítani.

A nyílt és zárt modell szervezeti felépítése és szociális struktúrája jelentősen eltér. A fejlesztőközösség szerkezete közösségi-hálózat szerű, irányítása magas technikai felkészültséget, jó szociális érzékenységet illetve némi politikusi vénát igényel. A nyílt közösség működése nehezen befolyásolható, ugyanakkor teljesen átlátható, így az esetleges kockázat könnyebben becsülhető. A FLOSS felhasználására vonatkozó biztonsági hatások csak közvetetten, a közösség működésén keresztül érzékelhetők. A közösség hatékony működése általában feltétele a hosszú távú fenntarthatóságnak, következésképpen a közösség segítése és irányítása, de legalább elemzése valamilyen módon szerepet kell kapjon az SCRM feladatokban. Stratégiai fontosságú felhasználás esetén elengedhetetlen a projekt befolyásolása, amelyet csak a közösségben való részvétel által érhető el. A fejlesztők pontos kiléte nem mindig állapítható meg, ugyanakkor a pszeudo-identitások katalogizálása is megoldható, még ha nem is szokványos gyakorlat.
 
Metaadatok tekintetében a FLOSS rendszerek és az üzleti termékek közötti legfőbb eltérés a nyíltság. Szabadon elérhető a forráskód, a rendszer API dokumentációja, a rendszerterv, a hibabejelentések, az azokra kapott válaszok, sőt sok esetben a hibák javítására tett kísérletek is.  Ez az átláthatóság néhány egyedülálló lehetőséget biztosít de egyben biztonsági kockázatokat is hordoz. A metaadatok alapján kvalitatív vagy akár kvantitatív mérőszámokkal jellemezhető a projekt és a közösség minősége, készültségi foka, reakcióideje és általános állapota. Beazonosíthatóak a kulcsemberek, az egyes kódrészeket fejlesztők személye.

Megfelelő keretrendszer esetén a teljes forráskód működésének helyessége formálisan igazolható.  Ezzel szemben a hibajegyeken vagy a forráskódon keresztül érzékeny információ válhat publikussá, a forrás és a hibajegyek elemzésével még javítás előtt felderíthetőek a sérülékenységek, a forrás manipulálásával az összes felhasználó támadható. A hibajavítás folyamatához másként kell hozzáállni mint az üzleti alkalmazások esetében, a hibajegyek nem megfelelő felvitele esetén azok javítása késhet vagy akár el is maradhat.

A fejlesztési modell, terméktulajdonságok, szociális struktúra és metaadatok kategóriák esetében több sajátosságot és lehetséges intézkedést is sikerült azonosítani, alátámasztva a H1 hipotézist.
