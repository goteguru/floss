Részkövetkeztetések
----------------------

Megállapítottam, hogy a FLOSS fejlesztési módszertan és az általa létrehozott termék az üzleti modell esetében megszokottól eltérő, egyedi sajátosságokkal rendelkezik. 

A KC-3 és KC-4 célok elérésének előkészítéseként kategorizáltam a lehetséges hatásokat és a kutatói közösség által lehetségesnek tartott ellenintézkedéseket.

Gazdasági és társadalmi hatás tekintetében nem tudtam egyértelmű biztonsági hatásokat azonosítani, azon túlmenően, hogy a jelenség ismerete előfeltétele a helyes védelmi eljárások kidolgozásának. Ugyanakkor az azonosított javaslatok közvetve, hosszabb távon befolyásolhatják a Létfontosságú Rendszerelemek biztonságát is. Ezek az intézkedések viszont csak globális szinten kivitelezhetők, általában meghaladják egyetlen szervezet lehetőségeit. 

A fejlesztési modell, terméktulajdonságok, szociális struktúra, metaadatok és felhasználás kategóriák esetében több sajátosságot és lehetséges intézkedést is sikerült azonosítani. Ezeket részletesen a megfelelő alfejezet végén tárgyalom.

A fentiek alapján megállapítom, hogy a nyílt fejlesztési modellben előállított FLOSS termékek olyan egyedi sajátosságokkal rendelkeznek, amelyek hatással lehetnek a FLOSS rendszert felhasználó LRE biztonságra tehát a H1 hipotézist elfogadtam.

Megállapítottam, hogy a FLOSS szabályozása jelenleg nem teljesen kiforrott. Jogalkotási tekintetben megindultak a kezdeti lépések, de vállalati szinten általában nincs kifejezett FLOSS specifikus szabályzat, esetleg egyáltalán nem is foglalkoznak a kérdéssel, az elfogadott tanúsítási rendszerek pedig nem illeszkednek jól a nyílt modellhez. A FLOSS licencelése összetett, és bár ez közvetlen biztonsági problémákat nem okoz, a rendelkezésre állást veszélyeztetheti. 







