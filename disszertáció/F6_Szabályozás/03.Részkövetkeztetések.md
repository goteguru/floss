
Részkövetkeztetések
--------------------

A korábbi kutatási fázisokban meghatározott FLOSS sérülékenységek, javaslatok és az előző fejezetben definiált védelmi intézkedések és a jogszabályi előírások összevetésén alapuló szintézis során a következő megállapításokra jutottam.

* A fizikai védelmi intézkedésektől eltekintve (amelyeket nem vizsgáltam), 18 főkategórián belül 310 (védelmi szinthez kötött) jogszabályi kategóriából összesen 55 esetben volt megállapítható valamilyen FLOSS kapcsolódási pont illetve szükséges védelmi intézkedés. Megállapítom, hogy a FLOSS sajátosságok jogszabályi hatása jelentős. Következésképpen a fejezetben bemutatott szempontokat javasolt figyelembe venni az informatikai biztonsági szabályzat tervezésekor amennyiben a szervezet FLOSS felhasználása vélelmezhető.

* A FLOSS felhasználásnak a LIRE védelmére vonatkozóan egyértelmű előnyei azonosíthatóak.

* A FLOSS sajátosságai miatt összeütközésbe kerülhet a jelen magyar jogi szabályozással, miáltal közvetlen (I. típusnál magasabb szintű) felhasználása ellehetetlenül.

A jelentősebb azonosított FLOSS specifikus problémák az alábbiak:

* A szabályzat elvárja, hogy a szervezet szerződésben rögzítse az információbiztonságot érintő szerep és felelősségi köröket valamennyi külső partner esetén. A nyílt közösségek esetében ez nem kivitelezhető, avagy legalábbis jelentős nehézségekbe ütközik.

* A szerződő féllel szemben támasztott személyi biztonsági követelmények teljesítése problematikus, tekintve, hogy a nyílt közösség természeténél fogva anonim (habár a személyazonosság alternatív módszerekkel általában meghatározható).

* A FLOSS fejlesztő közösség és általában maguk a szoftverek is elsősorban gráfszerkezetű WoT alapú kriptográfiai tanúsítványokat alkalmaznak hierarchikus PKI helyett, amelyet a jelen jogi szabályozás nem kezel. Amennyiben a PKI tanúsítványokat kötelező érvényűnek tekintjük, azzal kizárjuk FLOSS rendszerek jelenetős körét valamint funkcionalitását (pl. automatizált frissítések) amelyek nélkül viszont más követelmények válnak teljesíthetetlenné.

* A biztonsági előírások a fejlesztőre is vonatkoznak, a tranzitivitás folytán végső soron a nyílt közösségnek is teljesítenie kéne valamennyi követelményt, amely néhány triviális területen (pl. forrás megismerhetetlensége, adminisztratív intézkedések) egészen biztosan nem teljesül. Tekintettel a FLOSS [-@sec:FLOSSHP] fejezetben ismertetett szoftveripari penetrációjának szintjére megállapítom, hogy a témakör további szabályozási figyelmet érdemelne.

* A jogszabály előírja, hogy az információs rendszerre vonatkozó fejlesztői dokumentáció jogosulatlanok számára ne legyen megismerhető és módosítható, amely nyílt fejlesztési modellben való aktív részvétel mellett nem teljesíthető.
	
* A FLOSS projektek nagyon ritkán szereznek jogszabály által is elismert tanúsítást, így nem alkalmazhatók olyan esetekben ahol a tanúsítás megléte előkövetelmény.

* A jogszabály előírja (3.3.3.6.), hogy a fejlesztést végző szervezet biztonsági tervet készítsen és dokumentálja a tervben rögzített lépések elvégzését. A nyílt forrású projektek döntő részénél ez a lépés hiányzik. Az egység-, rendszer- és regressziós tesztelés szintje szintén elmaradhat az elvárttól és nincs lehetőség kikényszeríteni azt. 

* A WoT alapú aláírókulcsok használatához a szervezetnek részt kell vennie a WoT hálózatban, a PKI infrastruktúra nem használható hatékonyan. Amennyiben a jogszabály nem teszi lehetővé a WoT használatát (3.3.9.8.2.), a konfigurációkezelés és a forráskód változáskövetés ellenőrzése lényegében lehetetlenné válik.

A fentiek alapján kijelenthető, hogy a nyílt projektek közvetlen felhasználása ütközik a jelen jogszabályban foglaltakkal.

A nyílt közösséggel való együttműködés néhány nyitott kérdést is felvet. Nem ismert, többek között, hogy:

* a közösségi forrástároló elfogadható-e a változtatások hiteles naplójának?
* a PKI architektúra segítségével aláírt digitális aláírókulcsok elfogadhatóak-e hiteles kulcsként (illetve az azt birtokló fejlesztők hiteles forrásként)?
* elfogadható-e szerződéses fejlesztői partnerként (pl. alapítványon keresztül) a nyílt fejlesztői közösség?

A jelenlegi szabályozási környezetben a FLOSS felhasználása nehézkes, a felsőbb biztonsági szinteken a közösséggel együttműködve egyenesen kivitelezhetetlen. Az előnyök kiaknázásához és a védelmi intézkedések egy részéhez aktív közreműködés szükséges, ami gyakran túl nagy feladatot róna a szervezetre.

Ezeket a problémákat elsősorban országos vagy európai összefogással lehet hatékonyan orvosolni. Például, a WoT hálózat szervezetenkénti kialakítása és ellenőrzése feleslegesen erőforrásigényes, ezért szükséges lenne egy országos szintű WoT adatbázisra, amely a gyakrabban használt aláírókulcsok hiteles forrásaként szolgálhatna átmenetet képezve a PKI és a WoT infrastruktúra között. Hasonlóképpen, a forrás megbízhatósága (és sértetlensége) biztosítható lenne egy, jogszabály által is hitelesnek tekintett fél által minősített és aláírt verzió központi publikálásával.  

A fentiek alapján megállapítom, hogy helyesen definiált védelmi intézkedésekkel a FLOSS sajátosságaiból származó sérülékenysége jelentős része orvosolható, a FLOSS felhasználása előnyös egyedi védelmi intézkedéseket tenne elérhetővé, ugyanakkor a szükséges intézkedések a jelenlegi törvényi szabályozással több ponton ütköznek, következésképpen a H4 hipotézis nem tartható.
