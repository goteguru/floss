Hazai Szabályozás
====================

A fejezet a hazai szabályozási keretek és a nyílt forráskód felhasználásának kapcsolatrendszerével foglalkozik.  Jelenleg hazánkban a Létfontosságú Információs Rendszerelemek információbiztonsággal kapcsolatos előírásait a 41/2015. (VII. 15.) BM rendelet (továbbiakban jogszabály) szabályozza. A harmadik fejezetben definiált kiegészítő védelmi intézkedések egy része egyértelműen megfeleltethető a jogszabályi háttér valamely pontjának, tehát a védelmi intézkedés lényegében az adott követelmény nyílt forrásra vonatkozó realizációjának tekinthető. Ugyanakkor fontos kérdés, hogy a jogszabályban definiált intézkedések a FLOSS rendszerek valamennyi megállapított egyedi sajátosságával kapcsolatos esetleges sérülékenységet lefedik-e, továbbá a hazai szabályozás esetében mely intézkedések során kell FLOSS-al kapcsolatos feladatokra számítani, azaz mit kell tartalmaznia egy esetleges FLOSS specifikus szabályzatnak. A jogszabály egyértelműen fogalmaz: LIRE kritikus rendszerei esetében a legmagasabb (5. szintű) biztonsági osztály irányelvei a mérvadóak, az elemzés során tehát valamennyi intézkedést számításba kell venni.

Ennek a fejezetnek a célja tehát kettős. Egyrészt összegyűjti a szabályozás azon pontjait, amelyek esetén szükség lehet FLOSS specifikus szabályozásra, másrészt a szintézist követően meghatározza azokat a fehér foltokat ahol a szabályozás nem illeszthető megfelelően a FLOSS sajátosságaihoz netán a sajátosságok egyenesen ellentmondásba kerülnek a jogi szabályozással, ellehetetlenítve ezáltal a nyílt forrású rendszer használatát. 

A szintézist a korábbi kutatási fázisokban létrehozott relációs adatbázis alapján szisztematikus módszerrel végeztem. Az adatbázis a sérülékenység, összegyűjtött javaslat és javasolt védelmi intézkedés adatait, a jogszabály védelmi szinthez köthető pontjait valamint azok (kutatás során meghatározott kapcsolatait) tartalmazza. Az adatbázis szerkezeti felépítését és definiált kapcsolatait a [-@fig:FLOSSDB] ábra mutatja be. Ez az adatbázis képezheti alapját későbbiekben egy FLOSS szabályozási kérdéseivel foglalkozó szakértői rendszernek. 

![FLOSS analízis-szintézis adatbázisa (szerkesztette a szerző)](ábrák/floss-database-diagram.pdf){#fig:FLOSSDB}

Érdemes megemlíteni, hogy a követelmények nem pusztán a Nemzeti Létfontosságú Rendszerelemként azonosított szervezetek számára kötelező érvényűek, az is előírás, hogy ezeknek a feltételeknek megfeleljen az információs rendszer "fejlesztője, illetve az információbiztonsági ellenőrzések, tesztelések végrehajtására jogosult szervezet vagy szervezeti egység" is.

Az alábbiakban a jogszabály LIRE-ben felhasznált FLOSS elemek szempontból releváns pontjainak elemzési eredményeit mutatom be.

