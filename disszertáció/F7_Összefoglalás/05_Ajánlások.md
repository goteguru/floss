Ajánlások
===========

Az értekezésemben összefoglalt kutatási eredmények felhasználhatók minden olyan Létfontosságú Információs Rendszerelem  védelmi intézkedéseinek tervezéséhez ahol nyílt forrású rendszereket használnak, használni fognak vagy azokkal valamilyen módon -- például beszállítókon keresztül vagy SLA egyezmény keretében -- kapcsolatba kerülnek. Véleményem szerint ez hosszabb távon elkerülhetetlen, ezért az itt bemutatott eredmények információs és képzési szinten hasznos segítséget nyújthatnak a szervezet biztonságért felelős szakemberei számára, valamint segíthetnek kiegészíteni a szervezet információ-biztonsági szabályzatait.

Nist Security Framework,  a ISO 27000 sorozat és a magyar jogrend (41/2015. (VII. 15.) BM rendelet) egyaránt előírja a rendszeres biztonsági tudatossági képzést. Ezt a képzést csak szakképzett személy végezheti. Az értekezés számos szabványt és ajánlást használ fel, így közvetlen oktatási célú felhasználása nem javasolható, ugyanakkor ajánlom eredményeimet a szakképzést nyújtó szervezetek és szakemberek figyelmébe forrásanyagként, átdolgozott, könnyebben emészthető formában pedig akár oktatási segédlet alapjaként.

Az elkövetkező kutatások célja lehet az egyes FLOSS specifikus problémák súlyának meghatározása és támadási valószínűségekhez rendelése. A javasolt védelmi intézkedések jelen formájukban csak ad-hoc módon alkalmazhatók, hiszen azok szükségességét a szabályozást megelőző kockázatbecslés során kellene megállapítani, amit támadási valószínűségek és súlyossági értékek hiányában nemigen lehet precízen kivitelezni. Természetesen a kockázatkezelés nehezen általánosítható, így egy olyan módszertanra lenne leginkább szükség, amellyel ezek az értékek az azonosított problémák esetében becsülhetők.

