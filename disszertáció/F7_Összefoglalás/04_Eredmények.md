Új tudományos eredmények
===========================

**E1. Szisztematikus és rendszerszemléletű feldolgozási módszer segítségével meghatároztam és egységes rendszerbe foglaltam a nyílt forrású fejlesztési modellből származó szoftverek és komponensek sajátosságait.**

A Nyílt Forrás Létfontosságú Rendszerelemekre gyakorolt hatásainak megértéséhez mindenekelőtt tisztázni kell melyek a hagyományos szoftverfejlesztésből származó termékekhez képest mért eltérések és sajátosságok. A nyílt forrás sajátosságainak biztonsági hatása nem feltétlenül egyértelmű, nem elegendő tehát csak bizonyos, ad-hoc módon kiválasztott hatásokkal foglalkozni. Első lépésként tehát létre kellett hozni egy teljes körű sajátosság-adatbázist, melynek alapján a szisztematikus analízis elvégezhető.


**E2. Az új osztályozási módszer mentén elvégzett analízis módszerével meghatároztam, hogy a nyílt forrású fejlesztési modell sajátosságai milyen konkrét hatást gyakorolhatnak a Létfontosságú Információs Rendszerelemek biztonsági szintjére, valamint azonosítottam a lehetséges hatásmechanizmusokat.**

A konkrét biztonsági hatások azonosítása érdekében meg kellett határozni a nyílt forrású fejlesztési modell lehetséges hatáspontjait, amelyeken keresztül a vizsgált hatás egyáltalán kialakulhat. A hatásmechanizmus megértését követően a sajátosságok elemezése során feltárt hatások és a kutatóközösség által javasolt megoldások rendszerezésével egy olyan adatbázis jött létre, amely egységes, szűrhető és kereshető módon tárolja a biztonsággal kapcsolatos fellelhető információkat. 

**E3. Az egyedi FLOSS sajátosságok és a Létfontosságú Rendszerelemek minősítésére alkalmas NIST Cybersecurity Framework kategóriáinak összevetésén alapuló deduktív stratégia alapján olyan lehetséges védelmi intézkedéseket definiáltam, amelyek mérsékelni képesek a FLOSS felhasználó szervezet által viselt kockázatokat.**

A kutatóközösség által javasolt megoldások nem mindig fedik megfelelően az azonosított problémákat, továbbá, még ha létezik is javasolt megoldás, az információ megtalálása rendkívül időigényes lehet. Logikus lépés tehát egy olyan egységes védelmi intézkedés adatbázis létrehozása, amely kereshető és rendszerezett formában rögzíti az ismert sérülékenységek hatásának csökkentése érdekében foganatosítható intézkedéseket. Az adatbázisnak figyelembe kell vennie a LIRE sajátosságait és az informatikai biztonság minél nagyobb területét kell lefednie. Ennek érdekében a védelmi intézkedések kialakítása során a LIRE orientált NIST Cybersecurity Framework kategóriáit és javaslatait követtem.

**E4. A Létfontosságú Rendszerelemek biztonsági követelményeit szabályozó hazai jogszabályi környezet, a nyílt forrású modell egyedi sajátosságainak és a definiált védelmi intézkedések összevetésével feltártam, hogy a klasszikus FLOSS termékek nem felelnek meg maradéktalanul a legmagasabb biztonsági szint által definiált elvárásoknak, ezért a jelen szabályozás alapján csak harmadik féltől származó termékekbe építve használhatóak.**

A FLOSS komponenseket felhasználó LIRE védelmének biztosításához a biztonsági hatások és védelmi intézkedések meghatározása önmagában még nem elegendő, hiszen bizonyos védelmi intézkedések kivitelezhetetlenek lehetnek, ütközhetnek az elsősorban zárt forrásra szabott elvárásokkal és irányelvekkel. A hatásokat és intézkedéseket a hazai elvárásokkal összevetve feltárhatóak azok a kritikus pontok, amelyek jelenleg akadályozzák vagy ellehetetlenítik a FLOSS felhasználását. Eredményeim alapján a kérdéses pontok szervezeti vagy globális szabályozási szinten tisztázhatók, egyértelműsíthetők.

